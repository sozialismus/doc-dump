Πεντάμετρον μόνον Ἰίαίρβ θεὰ Παφίη· σὴν γὰ̆ ἀεὶ δύναμιν κάλλος τʼ ἀθάνατον καὶ σέβας ἰμβρόβν πάντες τιμῶσιν θνατοὶ ἐφαμέριοι ἐν πᾶσιν μύθοις ἔργοισίν τε καλοῖς· πάντῃ γὰρ πᾶσιν σὴν δηλοῖς τιμήν.
τρίμετρον Καλλίστρατός σοι, Ζηνὸς ὦ διάκτορε, ἔθηκε μορφῆς ξυνὸν ἥλικος τύπον Κηφισιεὺς ὁ κοῦρος· ᾧ χαρείς, ἄναξ, Ἀπολλοδώρου παῖδα καὶ πάτραν σάω.
χωλὸν τρίμετρον ὁ μουσοποιὸς ἐνθάδʼ Ἱππῶναξ κεῖται.
εἰ μὲν πονηρός, μὴ ποτέρχευ τῷ τύμβῳ· εἰ δʼ ἐσσὶ κρήγυός τε καὶ παρὰ χρηστῶν, θαρσέων καθίζευ, κἢν θέλῃς, ἀπόβριξον.
τετράμετρον ἀλκίμων ς ʼ, ὦ ʼριστοκλείδη, πρῶτον οἰκτείρω φίλων ὤλεσας δʼ ἥβην, ἀμύνων πατρίδος δουληίην.
τρίμετρον μείουρον ἢ κόλουρον νικῶ δίαυλον.
ἀλλʼ ἐγὼ παλαίων.
ἐγὼ δὲ πεντάεθλον.
ἀλλʼ ἐγὼ πύξ.
— καὶ τίς τύ; — Τιμόδημος.
ἀλλʼ ἐγὼ Κρής.
ἐγὼ δὲ Κρηθεύς.
ἀλλʼ ἐγὼ Διοκλῆς.
— καὶ τίς πατήρ τοι; — Κλεῖνος.
ὥσπερ ἄμμιν.
— Ἔμπη δὲ νικῇς; — Ἰσθμοῖ.
— τὺ δʼ ἔμπη; — Νέμειον ἂν λειμῶνα, καὶ παρʼ Ἥρᾳ.
ἑνδεκασυλλάβιον τρίμετρον οὕτω καλούμενον τοῦτʼ ἐγὼ τὸ περισσὸν εἰκόνισμα τοῦ κωμῳδογέλωτος, εἰς θρίαμβον κισσῷ καὶ στεφάνοισιν ἀμπυκασθέν, ἔστας ʼ, ὄφρα Λύκωνι σᾶμʼ ἐπείη.
ὅσσα γὰρ καθύπερθε λαμπρὸς ἁνήρ· μνᾶμα τοῦ χαρίεντος ἔν τε λέσχᾳ ἒν τʼ οἴνῳ τόδε κἄτι τοῖς ἔπειτα ἄγκειται, παράδειγμα τᾶς ὀπωπᾶς.
κωμικὸν τετράμετρον ὁ Λύκτιος Μενοίτας τὰ τόξα ταῦτʼ ἐπειπὼν ἔθηκε· τῆ, κέρας τοι δίδωμι καὶ φαρέτρην, Σάραπι· τοὺς δʼ ὀιστοὺς ἔχουσιν Ἑσπερῖται.
Ἑσπερῖται τετράμετρον Ἀρχιλόχειον ἐκ δολίχου τόνδε σφυρήλατον, ὡς τάχει κρατήσας, Πᾶις Ἀριστομάχειος ἀνείλετο χάλκεον λέβητα.
Πεντάμετρον βακχικόν.
ἔστι δʼ οὐ τέλειον τὸ ἐπίγραμμα ἔρχεται πολὺς μὲν Αἰγαῖον διατμήξας ἀπʼ οἰνηρῆς Χίου ἀμφορεύς, πολὺς δὲ Λεσβίης ἄωτον νέκταρ οἰνάνθης ἄγων.
τετράμετρον ἑκκαίδεκα συλλαβῶν.
οὐ δὲ τοῦτο τέλειον ἁ ναῦς, ἃ τὸ μόνον φέγγος ἐμὶν τὸ γλυκὺ τᾶς ζόας ἅρπαξας, ποτὶ τὲ Ζανὸς ἱκνεῦμαι λιμενοσκόπω πεντάμετρον ὑπορχηματικόν τίς εἰκόνα τάνδʼ ἀνέθηκεν; Δωριεὺς ὁ Θούριος.
οὐ Ῥόδιος γένος ἦν; ναί, πρὶν φυγεῖν γε πατρίδα, δεινᾷ γε χειρὶ πολλὰ ῥέξας ἔργα καὶ βίαια.
ἐπὶ ἑξαμέτρου τρίμετρον ἐπαδόμενον ἐρρέτω ἦμαρ ἐκεῖνο, καὶ οὐλομένη σκοτόμαινα, βρόμος τε δεινὸς ἠνεμωμένης ἁλός, οἵ ποτε νῆʼ ἐκύλισαν, ἐφʼ ἧς ὁ τὰ πολλὰ μελίφρων Ἀβδηρίων ἄπρηκτα θεοῖσιν εὔχετο· ῥαίσθη γὰρ διὰ πάντα, προσηνέχθη δὲ κλύδωνι τρηχεῖαν εἰς Σέριφον, αἰδοίων ὅθι προξείνων ὑπὸ χερσὶ λαχὼν πυρός, ἵκετο πάτρην Ἄβδηρα, κρωσσῷ χαλκέῳ περισταλείς.
ἐπὶ ἑξαμέτρῳ πεντάμετρον, εἶτα τρίμετρον τόνδε Πύρης ἀνέθηκε Πολυμνήστου φίλος υἱός, εὐξάμενος δεκάτην Παλλάδι Τριτογενεῖ, Κυδωνιάτας Κρησίλας εἰργάξατο.
ἐπὶ ἑξαμέτρῳ πεντάμετρον καὶ δύο τρίμετροι, εἶτα ἑξάμετρον Ἀργεῖος Δάνδης σταδιοδρόμος ἐνθάδε κεῖται, νίκαις ἱππόβοτον πατρίδʼ ἐπευκλεΐσας, Ὀλυμπίᾳ δίς, ἐν δὲ Πυθῶνι τρία, δύω δʼ ἐν Ἰσθμῷ, πεντεκαίδεκʼ ἐν Νεμέᾳ· τὰς δʼ ἄλλας νίκας οὐκ εὐμαρές ἐστʼ ἀριθμῆσαι.
ἐπὶ δύο ἑξαμέτροις πεντάμετρον εἰμὶ Δίκων υἱὸς Καλλιμβρότου· αὐτὰρ ἐνίκων τετράκις ἐν Νεμέᾳ, δὶς Ὀλύμπια, πεντάκι Πυθοῖ, τρὶς δʼ Ἰσθμῷ· στεφανῶ δʼ ἄστυ Συρακοσίων.
ἐπὶ τρισὶν ἑξαμέτροις πεντάμετρον.
Σπάρτας μὲν βασιλῆες ἐμοὶ πατέρες καὶ ἀδελφοί· ἅρμασι δʼ ὠκυπόδων ἵππων νικῶσα Κυνίσκα εἰκόνα τάνδʼ ἔστησα.
μόναν δέ με φαμι γυναικῶν Ἑλλάδος ἐκ πάσας τόνδε λαβεῖν στέφανον.
ἐπὶ ἑξαμέτρῳ δίμετρον Ἰφίων ἔγραψεν ἑᾷ χερί, τόν ποκα ὕδωρ ἔθρεψε Πειρήνης ἄπο.
ἐπὶ ἑξαμέτρῳ ἑνδεκασύλλαβον χάλκεα ἔργα, λέγοισθε θοῆς ἐπινίκια πώλου, ἥτις κεντροραγὴς βαλοῦσα παῖδα, ψιλὴ λευρὸν ἔθυσε περὶ δρόμον.
ἐκ δʼ ἄρʼ ἐκείνου Παρμένων χρυσέης κύρησε νίκης.
Φώκριτε, σῷ δʼ ἄρα παιδὶ Ἀμυκλαΐδαι βασιλῆες πατρῴων ἔδοσαν λαχεῖν ἀέθλων.
ἐπὶ ἑξαμέτρῳ ἑννεασύλλαβον ἄνθηκεν τόδʼ ἄγαλμα Κορίνθιος ὅσπερ ἐνίκα ἐν Δελφοῖς ποσὶ Νικολᾴδας, καὶ Παναθηναίοις στεφάνους λάβε πέντʼ ἐπʼ ἀέθλοις ἑξῆς ἀμφιφορεῖς ἐλαίου· Ἰσθμῷ δʼ ἐν ζαθέᾳ τρὶς ἐπισχερὼ οἶδεν ἑλόντα ἀκτὴ Ποντομέδοντος ἆθλον· καὶ Νεμέᾳ τρὶς ἐνίκησεν, καὶ τετράκις ἄλλα Πελλάνᾳ, δύο δʼ ἐν Λυκαίῳ, καὶ Τεγέᾳ, καὶ ἐν Αἰγίνᾳ, κρατερᾷ τʼ Ἐπιδαύρῳ, καὶ Θήβᾳ, Μεγάρων τε δάμῳ· ἐν δὲ Φλιοῦντι σταδίῳ, τά τε πέντε κρατήσας ηὔφρανεν μεγάλαν Κόρινθον.
ἐπὶ ἑξαμέτρῳ ἐναλλὰξ τό τε κωμικὸν τετράμετρον δύο συλλαβαῖς λεῖπον καὶ τὸ Ἀρχιλόχειον σκάζον τρίμετρον πατρίδα κυδαίνων ἱερὴν πόλιν Ὦπις Ἀθανᾶς, τέκνον μελαίνης γῆς, χαρίεντας αὐλοὺς τούσδε σὺν Ἡφαίστῳ τελέσας, ἀνέθηκʼ Ἀφροδίτῃ.
καλοῦ, δαμασθεὶς ἱμέρῳ Βρύσωνος.
ἐπὶ τῷ ἀρτίῳ τριμέτρῳ δίμετρον ἀπὸ τοῦ ὑπορχηματικοῦ πενταμέτρου Μνασάλκεος τὸ σᾶμα τῶ Πλαταΐδα, τῶ λεγῃοποιῶ· ἁ Μῶσα δʼ αὐτῶ τᾶς Σιμωνίδα πλάτας ἦς ἀποσπάραγμα· κενά τε κλαγγὰν κἀπιλακυθίστρια διθυραμβοχάνα.
τέθνακε, μὴ βάλωμες· εἰ δέ κε ζόεν, τύμπανὸν κʼ ἐφύση.
ἐπὶ τριμέτρῳ ἀρτίῳ ἐπῳδὸν τετράμετρον ἡρωικὸν κατὰ τὴν παρεσχάτην σκάζον τόξον μέν, ᾧ Γίγαντος ὤλεσας σθένος, ἴσχε βίης, Ἑκάεργʼ ἀνάσσων· οὒ οἱ φαρέτρη λύεται λυκοκτόνος· τοῖσδε δʼ ἐπʼ ἠιθέοις ὀιστὸν στρέφειν Ἔρωτος, τόφρʼ ἀλέξωνται πάτρῃ, θαρσαλέοι φιλότατι κούρων πυροῖ γὰρ ἀλκήν, καὶ θεῶν ὑπέρτατος αἰὲν ὅδε προμάχους ἀέξειν.
Μελιστίωνος δʼ, ὦ πατρώιον σέβας Σχοινιέων, ἐπίηρα δέχθαι.
ἐπὶ τετραμέτρῳ τῷ γεγονότι ἀπὸ ἀρτίου τριμέτρου κατὰ πρόσθεσιν βάσεως τελευταίας μείουρον τρίμετρον ἰὼ παρέρπων, μικρόν, εἴ τι κἀγκονεῖς, ἄκουσον τὰ Βότρυος περισσὰ δῆτα κήδη, ὃς πρέσβυς ὀγδώκοντʼ ἐτῶν τὸν ἐννέων ἔθαψεν ἤδη τι τέχνᾳ καὶ σοφὸν λέγοντα.
φεῦ τὸν τεκόντα, φεῦ δὲ καὶ σέ, Βότρυος φίλος παῖ, ὅσων ἄμοιρος ἡδονῶν ἀπώλευ.
ἐπὶ τῇ τοὖ προάγοντος τετραμέτρου ἐσχάτῃ διποδίᾳ ἑνδεκασύλλαβον τὰ δῶρα τῇ Ἀφροδίτῃ Σῖμον ἡ περίφοιτος εἰκόνʼ αὑτῆς ἔθηκε, τήν τε μίτρην, ἣ μαστοὺς ἐφίλησε τόν τε πανὸν καὶ τοὺς ποτʼ ἀντίναξεν ἀυτοῦς ʼ ἀν ὄρη τάλαινα θύρσους.
ἐπὶ διπλασιασθείσῃ τᾖ διποδίᾳ ἐπῳδὸς τετράμετρος, πλεονάζων μίᾳ συλλαβῇ τοὖ ἑξαμέτρου Δήμητρι τῇ Πυλαίῃ, τῇ τοῦτον οὑκ Πελασγῶν Ἀκρίσιος τὸν νηὸν ἐδείματο, ταῦθʼ ὁ Ναυκρατίτης καὶ τῇ κάτω θυγατρὶ τὰ δῶρα Τιμόδημος εἵσατο, τῶν κερδέων δεκατεύματα· καὶ γὰρ εὔξαθʼ οὕτως.
ἐπὶ τῷ αὐτῷ τετραμέτρῳ μείουρον τρίμετρον μνήσομαι· οὐ γὰρ ἔοικεν ἀνώνυμον ἐνθάδʼ Ἀρχεναύτεω κεῖσθαι θανοῦσαν ἀγλαὰν ἄκοιτιν, Ξανθίππην Περιάνδρου ἀπέκγονον, ὃς ποθʼ ὑψιπύργου σήμαινε λαοῖς τέρμʼ ἔχων Κορίνθου.
ἐπὶ τετραμέτρῳ τρίμετρον ἄρτιον, εἶθʼ ἑξάμετρον ἐναλλάξ Φῶκος ἐπὶ ξείνῃ μὲν ἀπέφθιτο· κῦμα γὰρ μέλαινα νεῦς οὐχ ὑπεξήνεικεν, οὐδʼ ἐδέξατο, ἀλλὰ κατʼ Αἰγαίοιο πολὺν βυθὸν ᾤχετο πόντου, βίῃ Νότου πρήσαντος ἐσχάτην ἅλα.
τύμβου δʼ ἐν πατέρων κενεοῦ λάχεν ὃν πέρι Προμηθὶς μήτηρ, λυγρῇ ὄρνιθι πότμον εἰκέλη, αἰαῖ κωκύει τὸν ἑὸν γόνον ἤματα πάντα, λέγουσα τὸν πρόωρον ὡς ἀπέφθιτο.
ἐπὶ τῷ αὐτῷ τετραμέτρῳ ἐνδεκασύλλαβον ἐπὶ τῷ αὐτῷ τετραμέτρῳ τετράμετρον ὅμοιον τῷ μία δὲ μόνον συλλαβῇ πλεονάζον· ἐπὶ τοῦ τετάρτου ποδὸς οὐκ ἔχει ἴαμβον, ἀλλʼ ἀνάπαιστον πολλάκι δὴ φυλῆς Ἀκαμαντίδος ἐν χοροῖσιν Ὧραι ἀνωλόλυξαν κισσοφόροις ἐπὶ διθυράμβοις αἱ Διονυσιάδες, μίτραισι δὲ καὶ ῥόδων ἀώτοις σοφῶν ἀοιδῶν ἐσκίασαν λιπαρὰν ἔθειραν, οἳ τόνδε τρίποδά σφισι μάρτυρα Βακχίων ἀέθλων ἔθηκαν· κείνους δʼ Ἀντιγένης ἐδίδασκεν ἄνδρας.
εὖ δʼ ἐτιθηνεῖτο γλυκερὰν ὄπα Δωρίοις Ἀρίστων Ἀργεῖος ἡδὺ πνεῦμα χέων καθαρῶς ἐν αὐλοῖς· τῶν ἐχορήγησεν κύκλον μελίγηρυν Ἱππόνικος Στρούθωνος υἱός, ἅρμασιν ἐν Χαρίτων φορηθείς, αἳ οἱ ἐπʼ ἀνθρώπους ὄνομα κλυτὸν ἀγλαάν τε νίκαν θῆκαν ἰοστεφάνων θεᾶν ἕκατι Μοισᾶν.
ἐπὶ ἑξαμέτρῳ τρίμετρον οἶνός τοι χαρίεντι πέλει ταχὺς ἵππος ἀοιδῷ· ὕδωρ δὲ πίνων οὐδὲν ἂν τέκοις σοφόν.
τοῦτʼ ἔλεγεν, Διόνυσε, καὶ ἔπνεεν οὐχ ἑνὸς ἀσκοῦ Κρατῖνος, ἀλλὰ παντὸς ὠδώδει πίθου.
τοιγὰρ ὑπὸ στεφάνοις μέγας ἔβρυεν, εἶχε δὲ κισσῷ μέτωπον ὥσπερ καὶ σὺ κεκροκωμένον.
ἑξάμετρος καὶ οὗτος τροχαϊκὸς τετράμετρος κατὰ μετάθεσιν τῆς λέξεως Μοῦσά μοι Ἀλκμήνης καλλισφύρου υἱὸν ἄειδε.
υἱὸν Ἀλκμήνης ἄειδε Μοῦσά μοι καλλισφύρου.
ὁμοίως Κηία με προσῆλθε φλυαρία οὐκ ἐθέλοντα.
οὐκ ἐθέλοντά με προσῆλθε Κηΐα φλυαρία.
Πολυκράτης ὄλβιε Πυθαγόρη, Μουσέων Ἑλικώνιον ἔρνος, εἰπέ μοι εἰρομένῳ, ὁπόσοι σοφίης κατʼ ἀγῶνα σοῖσι δόμοισιν ἔασιν, ἀεθλεύοντες ἄριστα.
Πυθαγόρας τοιγὰρ ἐγὼν εἴποιμι, Πολύκρατες· ἡμίσεες μὲν ἀμφὶ καλὰ σπεύδουσι μαθήματα· τέτρατοι αὖτε ἀθανάτου φύσεως πεπονήαται· ἑβδομάτοις δὲ σιγὴ πᾶσα μέμηλε, καὶ ἄφθιτοι ἔνδοθι μῦθοι· τρεῖς δὲ γυναῖκες ἔασι, Θεανὼ δʼ ἔξοχος ἄλλων.
τόσσους Πιερίδων ὑποφήτορας αὐτὸς ἀγινῶ.
εἰς ἄγαλμα Παλλάδος Παλλὰς ἐγὼ χρυσῆ σφυρήλατος· αὐτὰρ ὁ χρυσὸς αἰζηῶν πέλεται δῶρον ἀοιδοπόλων.
ἥμισυ μὲν χρυσοῖο Χαρίσιος, ὀγδοάτην δὲ Θέσπις, καὶ δεκάτην μοῖραν ἔδωκε Σόλων, αὐτὰρ ἐεικοστὴν Θεμίσων τὰ δὲ λοιπὰ τάλαντα ἐννέα, καὶ τέχνη δῶρον Ἀριστοδίκου.
ἁ Κύπρις τὸν Ἔρωτα κατηφιόωντα προσηύδα· τίπτε τοι, ὦ τέκος, ἄλγος ἐπέχραεν; ὃς δʼ ἀπάμειπτο· Πιερίδες μοι μῆλα διήρπασαν ἄλλυδις ἄλλη, αἰνύμεναι κόλποιο, τὰ δὴ φέρον ἐξ Ἑλικῶνος.
Κλειὼ μὲν μήλων πέμπτον λάβε· δωδέκατον δὲ Εὐτέρπη· ἀτὰρ ὀγδοάτην λάχε δῖα Θάλεια· Μελπομένη δʼ εἰκοστὸν ἀπαίνυτο· Τερψιχόρη δὲ τέτρατον ἑβδομάτην δʼ Ἐρατὼ μετεκίαθε μοίρην ἡ δὲ τριηκόντων με Πολύμνια νόσφισε μήλων, Οὐρανίη δʼ ἑκατόν τε καὶ εἴκοσι· Καλλιόπη δὲ βριθομένη μήλοισι τριηκοσίοισι βέβηκε.
σοὶ δʼ ἄρα κουφοτέρῃσιν ἐγὼ σὺν χερσὶν ἱκάνω, πεντήκοντα φέρων τάδε λείψανα μῆλα θεάων.
εἰς τὴν Αὐγείου κόπρον Αὐγείην ἐρέεινε μέγα σθένος Ἀλκεΐδαο, πληθὺν βουκολίων διζήμενος· ὃς δʼ ἀπάμειπτο· ἀμφὶ μὲν Ἀλφειοῖο ῥοάς, φίλος, ἥμισυ τῶνδε· μοίρη δʼ ὀγδοάτη ὄχθον Κρόνου ἀμφινέμονται· δωδεκάτη δʼ ἀπάνευθε Ταραξίπποιο παρʼ ἱρὸν ἀμφὶ δʼ ἄρʼ Ἤλιδα δῖαν ἐεικοστὴ νεμέθονται· αὐτὰρ ἐν Ἀρκαδίῃ γε τριηκοστὴν προλέλοιπα· λοιπὰς δʼ αὖ λεύσσεις ἀγέλας τόδε πεντήκοντα.
εἰμὶ πατρὸς λευκοῖο μέλαν τέκος, ἄπτερος ὄρνις, ἄχρι καὶ οὐρανίων ἱπτάμενος νεφέων κούραις δʼ ἀντομένῃσιν ἀπενθέα δάκρυα τίκτω· εὐθὺ δὲ γεννηθεὶς λύομαι εἰς ἀέρα.
Ὡρονόμων ὄχʼ ἄριστε, πόσον παρελήλυθεν ἠοῦς; ὅσσον ἀποιχομένοιο δύο τρίτα, δὶς τόσα λείπει.
χάλκεός εἰμι λέων κρουνοὶ δέ μοι ὄμματα δοιά, καὶ στόμα, καὶ δὲ θέναρ δεξιτεροῖο ποδός.
πλήθει δὲ κρητῆρα δύʼ ἤμασι δεξιὸν ὄμμα, καὶ λαιὸν τρισσοῖς, καὶ πισύροισι θέναρ· ἄρκιον ἓξ ὥραις πλῆσαι στόμα· σὺν δʼ ἅμα πάντα, καὶ στόμα καὶ γλῆναι καὶ θέναρ, εἰπὲ πόσον.
ἕξ, ἕν, πέντε, δύο, τρία, τέσσαρα κῦβος ἐλαύνει.
ἄνδρʼ ἐμὸν ἔκτανʼ ἑκυρός, ἑκυρὸν δʼ ἔκτανεν ἀνὴρ, καὶ δαὴρ ἑκυρόν, καὶ ἑκυρὸς γενέτην.
λέβητας ἔγνων μὴ σιωπᾶν εἰδότας, πλὴν ἄρτια τὸν χαλκὸν ἠχεῖν προτρέπειν, ἀντικτυποῦντος τοῦ πρώτου τῷ δευτέρῳ, καὶ μεταδιδόντος τῷ τετάρτῳ τοῦ τρίτου.
ἐὰν δὲ τὸ κινοῦν ἠρεμῇ καὶ μὴ πνέῃ, ἄφωνος ὁ λέβης· τῇ φύσει γὰρ οὐ λάλος.
τῶν σῶν δὲ λεβήτων ἡ φύσις μὲν εὔστομος· σῇ δʼ ἐντυχοῦσα γίνετʼ εὐστομωτέρα, σιγῶς ʼ ὅταν δεῖ, καὶ λαλοῦς ʼ ὅταν δέοι.
τοὺς χιλίους στατῆρας, οὓς ἐκτησάμην, λαβεῖν κελεύω τοὺς ἐμοὺς παῖδας δύο· πλὴν γνησίου τὸ πέμπτον ηὐξήσθω δέκα μέτρου τετάρτου τῶν λαχόντων τῷ νόθῳ.
ἓξ μνῶν ἓξ φιάλας Κροῖσος βασιλεὺς ἀνέθηκεν δραχμῇ τὴν ἑτέρην μείζονα τῆς ἑτέρης.
ἄμφω μὲν ἡμεῖς εἴκοσι μνᾶς ἕλκομεν, Ζῆθός τε χὠ ξύναιμος· ἢν δέ μου λάβῃς τρίτον, τό τέτρατον τε τοῦδʼ Ἀμφίονος, ἓξ πάντʼ ἀνευρὼν, μητρὸς εὑρήσεις σταθμόν.
εἷς ἄνεμος· δύο νῆες· ἐρέττουσιν δέκα ναῦται· εἷς δὲ κυβερνήτης ἀμφοτέρας ἐλάει.
ἓξ πόδες ἐν χώραισι τόσαις μετροῦσιν ἴαμβον, σπονδεῖος, χόριος, καὶ δάκτυλος ἠδʼ ἀνάπαιστος, πυρρίχιος καὶ ἴαμβος· ἔχει δέ τε οἶκον ἕκαστος.
πυρριχίου τέλος ἔσθʼ ὃς μακρὰν οἶδεν ἐν ἀρχῇ, πρώτη καὶ τριτάτη, πέμπτη δέ τε τούσδε κατίσχει.
οἱ δʼ ἄλλοι κατὰ πᾶσαν ὁμῶς βαίνουσιν ἀταρπόν· μοῦνον ἴαμβον ἄνακτα φέρει τόπος, ὃν κʼ ἐθελήσῃ.
νῆσος ὅλη, μύκημα βοός, φωνή τε δανειστοῦ.
Θήρη μὲν πολέμου μελέτη· θήρη δὲ διδάσκει κρυπτὸν ἑλεῖν, ἐπιόντα μένειν, φεύγοντα, διώκειν.
Ἕκτορα τὸν Ἕκτορα Διομήδης ἔκτανεν ἀνὴρ Αἴας πρὸ Τρώων ἔγχεϊ μαρνάμενον.
εἶδον ἐγώ ποτε θῆρα διʼ ὕλης τμητοσιδήρου ὕπτιον ὀρθὰ τρέχοντα, ποσὶν δʼ οὐχ ἥπτετο γαίης.
εἰ πυρὸς αἰθομένου μέσσην ἑκατοντάδα θείης, παρθένου εὑρήσεις υἱέα καὶ φονέα.
ἐς μέσον Ἡφαίστοιο βαλὼν ἑκατοντάδα μούνην, παρθένου εὑρήσεις υἱέα καὶ φονέα.
μὴ λέγε, καὶ λέξεις ἐμὸν οὔνομα.
δεῖ δέ σε λέξαι; ὧδε πάλιν, μέγα θαῦμα, λέγων ἐμὸν οὔνομα λέξεις.
Νηρέος ὄντα με παῖδα φέρει γαιήιος υἱός, τὸν Στυγὸς ἱμερτοῖς νάμασι δυόμενον.
μεον Διόνυσον ὁρᾷς ἐμέ· τίκτε με νηδὺς διχθαδίη, μνήμης δὲ πατήρ ἐμὸς ἡγεμονεύει.
θηροφόρον δέ με πρῶτον ἐγείνατο νηλεόθυμον αὐτοκασιγνήτης δὲ προκὸς φίλον υἷα κατακτάς, οὐκέτι θῆρα φέρω, ἀλλʼ οὐρανὸν ἠδὲ θάλασσαν, καὶ χθόνα, καὶ μακάρων ἱερὸν χορὸν ἄφθιτον αἰεί.
ὀφθαλμοὺς Σκύλλης ποθέω, τοὺς ἔσβεσεν αὐτὸς ἠέλιος, μήνη τε· πατὴρ δέ με δείδιε κούρην λοῦμαι δʼ ἀενάοισι δύω ποταμοῖσι θανοῦσα, οὓς κορυφὴ προΐησιν ἐπʼ ὀφρυόεντι κολωνῷ.
ξανθὴ μέν τις ἐγὼν ἤμην πάρος, ἀλλὰ κοπεῖσα γίνομαι ἀργεννῆς λευκοτέρη χιόνος· χαίρω δὲ γλυκερῷ τε καὶ ἰχθυόεντι λοετρῷ, πρώτη δαιτυμόνων ἐς χορὸν ἐρχομένη.
παρθένον ἐν πελάγει ζητῶν τὴν πρόσθε λέοντα, τηθὴν εὑρήσεις παιδοφόνου Ἑκάβης.
ἐξ ἁλὸς ἰχθυόεν γένος ἔλλαχον· εἷς δὲ μʼ ἄεθλος εἰς Διονυσιακοὺς οἶδεν ἀγῶνας ἄγειν· καὶ δέμας ἐν σταδίοισιν ἀλειψάμενος λίπʼ ἐλαίῳ, υἱέα μὲν Δηοῦς ὤλεσα χερσὶν ἐμαῖς· δεύτερον αὖτε Γίγαντας ἀολλέας ἄλλοθεν ἄλλους ἐκπέμπω πολλαῖς χείρεσιν ἑλκομένους.
μούνῳ μοι φίλον ἐστὶ γυναιξί περ ἐν φιλότητι μίγνυσθαι, αὐτῶν λισσομένων ποσίων.
κριὸν ἔχω γενετῆρα, τέκεν δέ με τῷδε χελώνη· τικτομένη δʼ ἄμφω πέφνον ἐμοὺς γονέας.
οἴνου τὴν ἑτέρην γράφε μητέρα, καὶ θὲς ἐπʼ ἄρθρῳ ἄρθρον τοῦ πάτρη πατρὸς ἄκοιτις ὁρᾷς.
Κτανθεὶς τὸν κτείναντα κατέκτανον· ἀλλʼ ὁ μὲν οὐδʼ ὣς ἤλυθεν εἰς Ἀίδην αὐτάρ ἔγωγʼ ἔθανον.
τόν με κατακτείναντα κατέκτανον, οὐ δέ μοι ἦδος· θῆκε γὰρ ἀθάνατον τὸν κτάμενον θάνατος.
νῆσός τις πόλις ἐστὶ φυτώνυμον αἷμα λαχοῦσα, ἰσθμὸν ὁμοῦ καὶ πορθμὸν ἐπʼ ἠπείροιο φέρουσα· ἔνθʼ ἀπʼ ἐμῆς ἔσθʼ αἷμα ὁμοῦ καὶ Κέκροπος αἷμα· ἔνθʼ Ἥφαιστος ἔχει χαίρων γλαυκῶπιν Ἀθήνην κεῖθι θυηπολίην πέμπειν κελόμην Ἡρακλεῖ.
ἀνθρώπου μέλος εἰμί ὃ καὶ τέμνει με σίδηρος· γράμματος αἰρομένου δύεται ἠέλιος.
πικρή μοι ζωή, θάνατος γλυκύς, ὕδατα δʼ ἄμφω· θνῄσκω ἀναιμάκτοις ἔγχεσι νυσσόμενος· ἢν δέ τις ἐν ζώοντι νέκυν τύμβῳ με καλύψῃ, αἵματι συγγενέων πρῶτον ἀποβρέχομαι.
Παλλάδος εἰμὶ φίλη, τίκτω δʼ ἀπερείσια τέκνα, ἃ κατὰ πετράων ἄνδρες βάλον ὀλλυμένων δέ, Πηλείδῃ φάος ἔσκε, βροτῶν ἄκος, ἕρκος ἀγώνων.
κτεῖνα κάσιν, κτάνε δʼ αὖ με κάσις, θάνομεν δʼ ὑπὸ πατρός· μητέρα δʼ ἀμφότεροι τεθναότες κτάνομεν.
νῆσόν τις καλέων μʼ οὐ ψεύσεται· ὡς ἐτεὸν γὰρ πολλοὺς ἐς κελάδους οὔνομʼ ἔθηκεν ἐμόν.
εἰσὶ κασίγνηται δύʼ ἀδελφεαί· ἡ μία τίκτει τὴν ἑτέρην, αὐτὴ δὲ τεκοῦς ʼ ἀπὸ τῆσδε τεκνοῦται· ὥστε κασιγνήτας οὔσας ἅμα καὶ συνομαίμους, αὐτοκασιγνήτας κοινῇ καὶ μητέρας εἶναι.
μητέρʼ ἐμὴν τίκτω καὶ τίκτομαι εἰμὶ δὲ ταύτης ἄλλοτε μὲν μείζων, ἄλλοτε μειοτέρη.
παρθένος εἰμὶ γυνή, καὶ παρθένου εἰμὶ γυναικός, καὶ κατʼ ἔτος τίκτω παρθένος οὖσα γυνή.
εἰμὶ πόλου μίμημα· δύω δέ με θῆρες ἄγουσι, πρόσθε μὲν Ἠριγόνης, Πασιφάης δʼ ὄπιθεν Ἡρακλέους τηρεῖ με συνευνέτις, ἡ δέ με Φοίβου τείρει νύμφα φίλη πολλάκι δαιομένη.
νυκτὶ μιῇ καὶ Τρωσὶν ἐπήλυθα, καὶ τὰ Πελασγῶν φῦλα διατμήξας εἷλον ἄνευ δόρατος· οὐ μὲν ὁ Τυδείδης, οὐδʼ ὁ πτολίπορθος Ὀδυσσεὺς τὸν θρασὺν ἐκ νηῶν ἔσθενον ἐξελάσαι· ἀλλὰ μένος καὶ θάρσος ἐνὶ στήθεσσιν ἀέξων Ἀργείων στρατιὴν ὤλεσα καὶ Φρυγίων.
εἰμὶ μέλας, λευκός, ξανθός, ξηρός τε καὶ ὑγρός· εὖτε δὲ δουρατέων πεδίων ὕπερ ἐντανύσῃς με, Ἄρεϊ καὶ παλάμῃ φθέγγομαι οὐ λαλέων.
γράμματος ἀρνυμένου πληγὴν ποδὸς οὔνομα τεύχει ἡμέτερον· πταίειν δὲ βροτῶν πόδας οὔποτʼ ἐάσει.
εἵνεκα φωτὸς ἐγὼ φῶς ὤλεσα· φὼς δὲ παραστὰς φῶς μοι ὄπασσε φίλον ποσσὶ χαριζόμενος.
αἱ Χάριτες μήλων καλάθους φέρον, ἐν δὲ ἑκάστῃ ἶσον ἔην πλῆθος.
Μοῦσαι σφίσιν ἀντεβόλησαν ἐννέα, καὶ μήλων σφέας ᾔτεον αἳ δʼ ἄρʼ ἔδωκαν ἶσον ἑκάστῃ πλῆθος, ἔχον δʼ ἴσα ἐννέα καὶ τρεῖς.
εἰπὲ πόσον μὲν δῶκαν, ὅπως δʼ ἴσα πᾶσαι ἔχεσκον.
τεῦξόν μοι στέφανον, χρυσὸν χαλκόν τε κεράσσας, κασσίτερὸν θʼ ἅμα τοῖσι, πολύκμητόν τε σίδηρον, μνῶν ἑξήκοντα· χρυσὸς δʼ ἐχέτω μετὰ χαλκοῦ δοιὰ μέρη τρισσῶν χρυσὸς δʼ ἅμα κασσίτερός τε τρισσὰ μέρη τετόρων χρυσὸς δʼ αὖτʼ ἠδὲ σίδηρος τόσσα μέρη τῶν πέντε.
πόσον δʼ ἄρα δεῖ σε κεράσσαι λέξον τοῦ χρυσοῦ, χαλκοῦ πόσον, ἀλλʼ ἔτι λέξον κασσιτέροιο πόσον, λοιποῦ πόσον εἰπὲ σιδήρου, ὥστε σε τὸν στέφανον τεῦξαι μνῶν ἑξήκοντα.
τὸ τρίτον, ἀργυροποιέ, προσέμβαλε καὶ τὸ τέταρτον τῆς φιάλης εἰς ἕν, καὶ τὸ δυωδέκατον, εἰς δὲ κάμινον ἔλαυνε βαλὼν, καὶ πάντα κυκήσας ἔξελέ μοι βῶλον μνᾶν δέ μοι ἑλκυσάτω.
ἔχω τὸν ἑξῆς, καὶ τὸ τοῦ τρίτου τρίτον.
κἀγὼ τὸν ἑξῆς, καὶ τὸ τοῦ πρώτου τρίτον.
κἀγὼ δέκα μνᾶς, καὶ τὸ τοῦ μέσου τρίτον.
εἰς οἶνον ἦν ὅτε σὺν Λαπίθῃσι καὶ ἀλκίμῳ Ἡρακλῆι Κενταύρους διφυεῖς ὤλεσα μαρνάμενος· ἦν ὅτε μουνογένεια κόρη θάνεν ἐν τρισὶ πληγαῖς ἡμετέραις, Κρονίδην δʼ ἤκαχον εἰνάλιον νῦν δέ με Μοῦσα τρίτη πυρίναις Νύμφαισι μιγέντα δέρκεται ὑελίνῳ κείμενον ἐν δαπέδῳ.
εἰς λύχνον Ἡφαίστῳ ποτὲ Παλλὰς ὑπʼ ἀγκοίνῃσι δαμεῖσα εἰς εὐνὴν ἐμίγη Πηλέος ἐν θαλάμοις· τοὶ δʼ ὡς οὖν λιπαρῇσι καλυφθήτην ὀθόνῃσιν, αὐτίκʼ ἐγεννήθη νυκτιπόλος Φαέθων.
εἰς σικύαν κἀμὲ σοφὴ ποίησε τέχνη Παιήονος ἔμπνουν πῦρ ὑπὸ χαλκελάτοις χείλεσι κευθομένην δειλῶν δʼ αἷμα κελαινὸν ἀπʼ ἀνθρώπων ἐρύουσα, Ἥφαιστον κτείνω γαστρὶ περισχομένη.
εἰς κλυστῆρα.
μούνῳ μοι θέμις ἐστὶ γυναικῶν ἐν φιλότητι μίσγεσθαι φανερῶς, λισσομένων ποσίων μοῦνος δʼ ἠιθέοισι, καὶ ἀνδράσιν, ἠδὲ γέρουσιν, παρθενικαῖς τʼ ἐπέβην ἀχνυμένων τοκέων.
μαχλοσύνην ἤχθηρα· φιλεῖ δέ με παιονίη χείρ, Ἀμφιτρυωνιάδην ἐκτελέοντα πόνον.
ἀμφὶ δʼ ὀπυιομένοισι καὶ ἂν Πλουτῆι μαχοίμην αἰὲν ὑπὲρ ψυχῆς τῶν ὁπόσοις ἐμίγην.
εὔρινον δέ με παῖδα καὶ ἀργιόδοντα τίθησιν ἰδρείῃ μερόπων αἰγὶ μιγεὶς ἐλέφας.
εἰς εἴσοπτρον ἄν μʼ ἐσίδῃς, καὶ ἐγὼ σέ.
σὺ μὲν βλεφάροισι δέδορκας, ἀλλʼ ἐγὼ οὐ βλεφάροις· οὐ γὰρ ἔχω βλέφαρα.
ἂν δʼ ἐθέλῃς, λαλέω φωνῆς δίχα· σοὶ γὰρ ὑπάρχει φωνή, ἐμοὶ δὲ μάτην χείλεʼ ἀνοιγόμενα.
εἰς φοινίκων βάλανον οὔνομα μητρὸς ἔχω· γλυκερώτερός εἰμι τεκούσης· ἀλλʼ ἡ μὲν δολιχή, τυτθὸς ἐγὼ δὲ πέλω· ἄβρωτος κείνη πλὴν κράατος· εἰμὶ δʼ ἔγωγε τρωκτὸς ἅπας, μοῦνον δʼ ἔντερʼ ἄβρωτα φέρω.
εἰς κινάραν ἐγκέφαλον φορέω κεφαλῆς ἄτερ· εἰμὶ δὲ χλωρὴ αὐχένος ἐκ δολιχοῦ γῆθεν ἀειρομένη· σφαίρῃ δʼ ὡς ὑπὲρ αὐλὸν ἐείδομαι· ἢν δὲ ματεύσῃς ἔνδον ἐμῶν λαγόνων, μητρὸς ἔχω πατέρα.
εἰς τὴν Ἀργώ υἷας πεντήκοντα μιῇ ἐνὶ γαστρὶ λαβοῦσα μηληστῶν πάντων ἔκτανον ἡγεμόνα.
αὐτὰρ ὃ δὶς τέθνηκεν, ἐπεὶ δύο γαστέρες αὐτὸν τίκτον, χαλκείη, καὶ πάρος ἀνδρομέη.
Δελτός ὕλη μέν με τέκεν, καινούργησεν δὲ σίδηρος· εἰμὶ δὲ Μουσάων μυστικὸν ἐκδόχιον· κλειομένη σιγῶ· λαλέω δʼ, ὅταν ἐκπετάσῃς με, κοινωνὸν τὸν Ἄρη μοῦνον ἔχουσα λόγων.
οὔρεσι μὲν γενόμην, δένδρον δέ μοι ἔπλετο μήτηρ, πῦρ δὲ πατήρ, βῶλος δʼ εἰμὶ μελαινομένη· ἢν δὲ μʼ ἔσω κεράμοιο πατήρ τήξῃσι βαθείης, ἅρματος ὠτειλὰς ῥύομαι εἰναλίου.
εἰς σφαῖραν λίην ἔντριχός εἰμι, τὰ φύλλα δέ μου κατακρύπτει τὰς τρίχας, εἰ τρύπη φαίνεται οὐδαμόθεν πολλοῖς παιδαρίοις ἐμπαίζομαι· εἰ δὲ τίς ἐστιν εἰς τὸ βαλεῖν ἀφυής, ἵσταται ὥσπερ ὄνος.
ἕρπουσα, πετωμένα, βεβῶσα κούρα, νόθον ἴχνος ἀραμένα δρομαία λέαινα, πτερόεσσα μὲν ἦν τὰ πρόσω γυνά, τὰ δὲ μέσσα βρέμουσα λέαινα θήρ.
τὰ δʼ ὄπισθεν ἑλισσόμενος δράκων.
οὔθʼ ὁλκὸς ἀπέτρεχεν, οὐ γυνά, οὔτʼ ὄρνις ὅλον δέμας, οὔτε θήρ· κόρη γὰρ ἐφαίνετʼ ἄνευ ποδῶν, κεφαλὰν δʼ οὐκ ἔσχε βρέμουσα θήρ.
φύσιν εἶχεν ἄτακτα κεκραμέναν, ἀτέλεστα τέλεια μεμιγμέναν.
τὸ αἴνιγμα τῆς Σφιγγός ἔστι δίπουν ἐπὶ γῆς, καὶ τετράπον, οὗ μία φωνή, καὶ τρίπον· ἀλλάσσει δὲ φυὴν μόνον, ὅσς ʼ ἐπὶ γαῖαν ἑρπετὰ κινεῖται, ἀνὰ τʼ αἰθέρα καὶ κατὰ πόντον.
ἀλλʼ ὁπόταν πλείστοισιν ἐρειδόμενον ποσὶ βαίνῃ, ἔνθα τάχος γυίοισιν ἀφαυρότατον πέλει αὐτοῦ.
χρησμὸς δοθεὶς Ὁμήρῳ ἔστιν Ἴος νῆσος μητρὸς πατρίς, ἥ σε θανόντα δέξεται· ἀλλὰ νέων παίδων αἴνιγμα φύλαξαι.
ἕτερος πρὸς τὸν αὐτόν ὄλβιε καὶ δύσδαιμον ʽ ἔφυς γὰρ ἐπʼ ἀμφοτέροισἰ, πατρίδα δίζηαι· μητρὸς δέ τοι, οὐ πατρός ἐστι μητρόπολις ἐν νήσῳ ἀπὸ Κρήτης εὐρείης Μίνωος γαίης οὔτε σχεδόν, οὔτʼ ἀποτηλοῦ ἐν τῇ μοῖρʼ ἐστίν σε τελευτῆσαι βιότοιο, εὖτʼ ἂν ἀπὸ γλώσσης παίδων μὴ γνῷς ἐσακούσας δυσξύνετον σκολιοῖσι λόγοις εἰρημένον ὕμνον δοιὰς γὰρ ζωῆς μοίρας λάχες· ἣν μὲν ἀμαυρὰν ἠελίων δισσῶν, τὴν δʼ ἀθανάτοις ἰσόμοιρον, ζῶντί τε καὶ φθιμένῳ· φθίμενος δʼ ἔτι πολλὸν ἀγήρως.
χρησμὸς δοθεὶς Λαΐῳ τῷ Θηβαίῳ Λάϊε Λαβδακίδη, παίδων γένος ὄλβιον αἰτεῖς.
δώσω τοι φίλον υἱὸν ἀτὰρ πεπρωμένον ἐστί, τοῦ παιδὸς χερσὶν λείψειν φάος· ὣς γὰρ ἔνευσα.
χρησμὸς δοθεὶς Καρύστῳ Χείρωνος φίλε τέκνον ἀγακλειτοῖο, Κάρυστε, Πηλίον ἐκπρολιπὼν Εὐβοίας ἄκρον ἱκέσθαι· ἔνθʼ ἱερὰν χώραν κτίζειν σοι θέσφατόν ἐστιν.
χρησμὸς δοθεὶς Λυκούργῳ ἥκεις, ὦ Λυκόοργε, ἐμὸν ποτὶ πίονα νηόν, Ζηνὶ φίλος καὶ πᾶσιν Ὀλύμπια δώματʼ ἔχουσιν.
δίζω ἤ σε θεὸν μαντεύσομαι, ἠέπερ ἄνδρα· ἀλλʼ ἔτι καὶ μᾶλλον θεὸν ἔλπομαι, ὦ Λυκόοργε.
χρησμὸς δοθεὶς ἐκ τοῦ Σαράπιδος μὴ μεμψιμοίρει μὴ θεοὺς μηδέν, ξένε· ὥρην δὲ μέμφου, ᾗ πατὴρ ἔσπειρέ σε.
χρησμὸς τῆς Πυθίας ἁγνὸς πρὸς τέμενος καθαροῦ ξένε, δαίμονος ἔρχου ψυχήν, νυμφαίου νάματος ἁψάμενος· ὡς ἀγαθοῖς ἀρκεῖ βαιὴ λιβάς· ἄνδρα δὲ φαῦλον οὐδʼ ἂν ὁ πᾶς νίψαι νάμασιν Ὠκεανός.
χρησμὸς ἐρωτήσαντι Ῥουφίνῳ, πῶς ἂν λάβοι ὅρκον παρὰ τοῦ ἰδίου ναυκλήρου εὖτʼ ἂν ὑπὲρ γαίης ἀνέχῃ δρόμον ὄρθρια Τιτάν, λύσας ἀκτῖσι ζοφερῆς δηλήματα νυκτός, λάμπῃ δʼ αἰγλήεσσα νέον φάος Ἠριγένεια, δὴ τότʼ ἄγων παρὰ θῖνας, ἁλιρράντους τε παρʼ ἀκτὰς φῶτα στῆσον ἔναντα δεδορκότα πρὸς φάος αὐγῆς ἠελίου.
καὶ τὸν μὲν ἔσω πόδα χεύματος ἐντὸς δεξιὸν ἐν δίναις ἐχέτω, λαιὸν δʼ ἐπὶ γαίης στηρισάτω· χείρεσσι δʼ ἐπιψαύων ἑκάτερθε, τῇ μὲν ἁλός, τραφερῆς δʼ ἑτέρῃ, πιστούμενος ὅρκον οὐρανὸν ὀμνυέτω, χθόνα τʼ ἄσπετον, ἠδʼ ἁλὸς ὅρμους, αἰθερίου τε πυρὸς βιοδώτορα ἡγεμονῆα· τοῖον γὰρ θεοὶ ὅρκον ὑπὸ στομάτεσσιν ἀτίζειν οὐδʼ αὐτοὶ τολμῶσιν, ἀγήνορες Οὐρανίωνες.
χρησμὸς δοθεὶς τοῖς Μεγαρεῦσι γαίης μὲν πάσης τὸ Πελασγικὸν Ἄργος ἄμεινον, ἵπποι Θεσσαλικαί, Λακεδαιμόνιαί τε γυναῖκες, ἄνδρες δʼ οἳ πίνουσιν ὕδωρ καλῆς Ἀρεθούσης· ἀλλʼ ἔτι καὶ τῶν εἰσιν ἀμείνονες, οἳ τὸ μεσηγὺ Τίρυνθος ναίουσι καὶ Ἀρκαδίης πολυμήλου, Ἀργεῖοι λινοθώρηκες, κέντρα πτολέμοιο· ὑμεῖς δʼ, ὦ Μεγαρεῖς, οὐδὲ τρίτοι, οὐδὲ τέταρτοι, οὐδὲ δυωδέκατοι, οὔτʼ ἐν λόγῳ, οὔτʼ ἐν ἀριθμῷ.
χρησμὸς τῆς Πυθίας ἱρὰ θεῶν ἀγαθοῖς ἀναπέπταται, οὐδὲ καθαρμῶν χρειώ· τῆς ἀρετῆς ἥψατο οὐδὲν ἄγος.
ὅστις δʼ οὐλοὸς ἦτορ, ἀπόστιχε· οὔποτε γὰρ σὴν ψυχὴν ἐκνίψει σῶμα διαινόμενον.
χρησμὸς δοθεὶς ἐν Ἡλίου πόλει, ὅτε ἐναυάγησαν οἱ κίονες τοῦ ἱεροῦ Διὸς τοῦ ὄντος ἐκεῖσε, οἳ νῦν ἐν Βηρύτῳ εἰπὲ Ποσειδάωνι· κασιηνήτοις πεπιθέσθαι πρεσβυτέροις ἐπέοικεν· ἐμῆς ἐρικυδέος αὐλῆς κίοσιν οὐ κατὰ κόσμον ἀγάλλεαι· εἰπὲ τινάξας τρὶς ἅλα μαρμαρέην, καὶ πείσεται.
ἢν δʼ ἀπιθήσῃ, φραζέσθω, μὴ πᾶσαν ἐνιπρήσαιμι θάλασσαν οὐδὲ γὰρ οὐδὲ θάλασσα Διὸς σβέννυσι κεραυνόν.
χρησμὸς Πυθίας Ἀρκαδίην μʼ αἰτεῖς· μέγα μʼ αἰτεῖς· οὔ τοι δώσω· πολλοὶ ἐν Ἀρκαδίῃ βαλανηφάγοι ἄνδρες ἔασιν, οἳ ς ʼ ἀποκωλύσουσιν ἐγὼ δέ τοι οὔτι μεγαίρω.
δώσω τοι Τεγέην ποσσίκροτον ὀρχήσασθαι, καὶ καλὸν πεδίον σχοίνῳ διαμετρήσασθαι.
χρησμὸς ἐν τοῖς Θήσεως βίοις ἀναφερόμενος ὄλβιος οὗτος ἀνήρ, ὃς νῦν κατὰ λάινον οὐδὸν Φοίβου Ἀπόλλωνος χρηστήριον εἰσαναβαίνει, ἤλυθεν εὐνομίην διζήμενος· αὐτὰρ ἐγώ τοι δώσω ἣν οὐκ ἄλλη ἐπιχθονίων πόλις ἕξει.
χρησμὸς Πυθίας ἔστι τις Ἀρκαδίης Τεγέη λευρῷ ἐνὶ χώρῳ· ἔνθʼ ἄνεμοι πνείουσι δύο κρατερῆς ὑπʼ ἀνάγκης, καὶ τύπος ἀντίτυπος καὶ πῆμʼ ἐπὶ πήματι κεῖται· ἔνθʼ Ἀγαμεμνονίδην κατέχει φυσίζοος αἶα· τὸν σὺ κομισσάμενος, Τεγέης ἐπιτάρροθος ἔσσῃ.
Λυδὲ γένος, πολλῶν βασιλεῦ, μέγα νήπιε Κροῖσε, μὴ βούλου πολύευκτον ἰὴν ἀνὰ δώματʼ ἀκούειν παιδὸς φθεγγομένου· τὸ δέ σοι πολὺ λώιον ἀμφὶς ἔμμεναι· αὐδήσει γὰρ ἐν ἤματι πρῶτον ἀνόλβῳ.
τὴν πεπρωμένην μοίρην ἀδύνατά ἐστιν ἀποφυγέειν καὶ θεῷ.
ἰσθμὸν δὲ μὴ πυριγοῦτε, μηδʼ ὀρύσσετε· Ζεὺς γάρ κʼ ἔθηκε νῆσον, εἲ κʼ ἐβούλετο.
ἀλλʼ ὅταν ἐν Σίφνῳ πρυτανήϊα λευκὰ γένηται, λεύκοφρύς τʼ ἀγορή, τότε δὴ δεῖ φράδμονος ἀνδρὸς φράσσασθαι ξύλινόν τε λόχον κήρυκὰ τʼ ἐρυθρόν.
Βάττʼ, ἐπὶ φωνὴν ἦλθες· ἄναξ δέ σε Φοῖβος Ἀπόλλων ἐς Λιβύην πέμπει μηλοτρόφον οἰκιστῆρα.
αἰ τὺ ἐμεῦ Λιβύην μηλοτρόφον οἶδας ἄμεινον μὴ ἐλθὼν ἐλθόντος, ἄγαν ἄγαμαι σοφίην σεῦ.
ὃς δέ κεν ἐς Λιβύην πολυήρατον ὕστερον ἔλθῃ γᾶς ἀναδαιομένας, μετὰ οἱ ποκά φημι μελήσειν.
Ἠετίων, οὔ τίς σε τίει πολύτιτον ἐόντα.
λάβδα κύει, τέξει δʼ ὀλοίτροχον· ἐν δὲ πεσεῖται ἀνδράσι μουνάρχοισι, δικαιώσει δὲ Κόρινθον.
χρησμός αἰετὸς ἐν πέτρῃσι κύει, τέξει δὲ λέοντα καρτερόν, ὠμηστὴν πολλῶν δʼ ὑπὸ γούνατα λύσει.
ὄλβιος οὗτος ἀνήρ, ὃς ἐμὸν δόμον ἐσκαταβαίνει, Κύψελος Ἠετίδης, βασιλεὺς κλειτοῖο Κορίνθου, αὐτὸς καὶ παῖδες, παίδων γε μὲν οὐκέτι παῖδες.
καὶ τότε δή, Μίλητε, κακῶν ἐπιμήχανε ἔργων, πολλοῖσιν δεῖπνόν τε καὶ ἀγλαὰ δῶρα γενήσῃ· σαὶ δʼ ἄλοχοι πολλοῖσι πόδας νίψουσι κομήταις· νηοῦ δʼ ἡμετέρου Διδύμοις ἄλλοισι μελήσει.
ἀλλʼ ὅταν ἡ θήλεια τὸν ἄρσενα νικήσασα ἐξελάσῃ, καὶ κῦδος ἐν Ἀργείοισιν ἄρηται, πολλὰς Ἀργείων ἀμφιδρυφέας τότε θήσει· ὥς ποτέ τις ἐρέει καὶ ἐπεσσομένων ἀνθρώπων· δεινὸς ὄφις ἀέλικτος ἀπώλετο δουρὶ δαμασθείς.
γλαῦκʼ Ἐπικυδείδη, τὸ μὲν αὐτίκα κέρδιον οὕτως, ὅρκῳ νικῆσαι καὶ χρήματα ληίσσασθαι.
ὄμνυʼ, ἐπεὶ θάνατός γε καὶ εὔορκον μένει ἄνδρα.
ἀλλʼ Ὅρκου πάις ἐστὶν ἀνώνυμος, οὐδʼ ἔπι χεῖρες οὐδὲ πόδες· κραιπνὸς δὲ μετέρχεται, εἰσόκε πᾶσαν συμμάρψας ὀλέσῃ γενεὴν καὶ οἶκον ἅπαντα· ἀνδρὸς δʼ εὐόρκου γενεὴ μετόπισθεν ἀμείνων.
ὦ μέλεοι, τί κάθησθε; λιπὼν φεῦγʼ ἔσχατα γαίης δώματα καὶ πόλιος τροχοειδέος ἄκρα κάρηνα.
οὔτε γὰρ ἡ κεφαλὴ μενεῖ ἔμπεδον, οὔτε τὸ σῶμα, οὔτε πόδες νέατοι, οὔτʼ ὦν χέρες, οὔτε τι μέσσης λείπεται, ἀλλʼ ἄζηλα πέλει· κατὰ γάρ μιν ἐρείπει πῦρ τε καὶ ὀξὺς Ἄρης, Συριηγενὲς ἅρμα διώκων πολλὰ δὲ κἆλλʼ ἀπολεῖ πυργώματα, κοὐ τὸ σὸν οἶον πολλοὺς δʼ ἀθανάτων ναοὺς μαλερῷ πυρὶ δώσει, οἵ που νῦν ἱδρῶτι ῥεούμενοι ἑστήκασι, δείματι παλλόμενοι· κατὰ δʼ ἀκροτάτοις ὀρόφοισιν αἷμα μέλαν κέχυται, προϊδὸν κακότητος ἀνάγκην.
ἀλλʼ ἴτον ἐξ ἀδύτοιο, κακοῖς δʼ ἐπικίδνατε θυμόν.
οὐ δύναται Παλλὰς Δίʼ Ὀλύμπιον ἐξιλάσασθαι, λισσομένη πολλοῖσι λόγοις καὶ μήτιδι πυκνῇ· σοὶ δὲ τόδʼ αὖτις ἔπος ἐρέω, ἀδάμαντι πελάσσας.
τῶν ἄλλων γὰρ ἁλισκομένων, ὅσα Κέκροπος οὖρος ἐντὸς ἔχει, κευθμών τε Κιθαιρῶνος ζαθέοιο, τεῖχος Τριτογενεῖ ξύλινον διδοῖ εὐρύοπα Ζεὺς μοῦνον ἀπόρθητον τελέθειν, τὸ σὲ τέκνα τʼ ὀνήσει.
μηδὲ σὺ γʼ ἱπποσύνην τε μένειν καὶ πεζὸν ἰόντα πολλὸν ἀπʼ ἠπείρου στρατὸν ἥσυχος, ἀλλʼ ὑποχωρεῖν, νῶτον ἐπιστρέψας· ἔτι τοί ποτε κἀντίος ἔσσῃ.
ὦ θείη Σαλαμίς, ἀπολεῖς δὲ σὺ τέκνα γυναικῶν, ἤ που σκιδναμένης Δημήτερος, ἢ συνιούσης.
χρησμὸς Πυθίας ἐχθρὲ περικτιόνεσσι, φίλʼ ἀθανάτοισι θεοῖσι, εἴσω τὸν προβόλαιον ἔχων, πεφυλαγμένος ἧσο, καὶ κεφαλὴν πεφύλαξο· καὶ δὲ τὸ σῶμα σαώσει.
χρησμός ὦ νήπιοι, ἐπιμέμφεσθε ὅσα ὑμῖν ἐκ τῶν Μενελάου τιμωρημάτων Μίνως ἔπεμψε μηνίων δακρύματα, ὅτι οἱ μὲν οὐ συνεξεπροήξαντο αὐτῷ τὸν ἐν Καμικῷ θάνατον γενόμενον, ὑμεῖς δὲ ἐκείνοισι τὴν ἐκ Σπάρτης ἁρπαχθεῖσαν ὑπʼ ἀνδρὸς βαρβάρου γυναῖκα.
ὑμῖν δʼ, ὦ Σπάρτης οἰκήτορες εὐρυχόροιο, ἢ μέγα ἄστυ ἐρικυδὲς ὑπʼ ἀνδράσι Περσεΐδῃσι πέρθεται· ἢ τὸ μὲν οὐχί, ἀφʼ Ἡρακλέους δὲ γενέθλης πενθήσει βασιλῆ φθίμενον Λακεδαίμονος οὖρος.
οὐ γὰρ τὸν ταύρων σχήσει μένος οὐδὲ λεόντων ἀντιβίην Ζηνὸς γὰρ ἔχει μένος· οὐδέ ἑ φημι σχήσεσθαι, πρὶν τῶνδʼ ἕτερον διὰ πάντα δάσηται.
χρησμὸς Πυθίας φράζεο βαρβαρόφωνος ὅταν ζυγὸν εἰς ἅλα βάλλῃ βύβλινον, Εὐβοΐης ἀπέχειν πολυμηκάδας αἶγας.
—Βάκιδος χρησμὸς περὶ τῆς τῶν Ἑλλήνων νίκης ἀλλʼ ὅταν Ἀρτέμιδος χρυσαόρου ἱερὸν ἀκτὴν νηυσὶ γεφυρώσωσι καὶ εἰναλίην Κυνόσουραν ἐλπίδι μαινομένῃ, λιπαρὰς πέρσαντες Ἀθήνας, δῖα Δίκη σβέσσει κρατερὸν Κόρον, Ὕβριος υἱόν, δεινὸν μαιμώωντα, δοκεῦντʼ ἀνὰ πάντα πιθέσθαι.
χαλκὸς γὰρ χαλκῷ συμμίξεται, αἵματι δʼ Ἄρης πόντον φοινίξει· τότʼ ἐλεύθερον Ἑλλάδος ἦμαρ εὐτύοπα Κρονίδης ἐπάγει καὶ πότνια Νίκη.
τὴν δʼ ἐπὶ Θερμώδοντι καὶ Ἀσωπῷ λεχεποίῃ Ἑλλήνων σύνοδον καὶ βαρβαρόφωνον ἰυγήν, τῇ πολλοὶ πεσέονται ὑπὲρ λάχεσίν τε μόρον τε τοξοφόρων Μήδων, ὅταν αἴσιμον ἦμαρ ἐπέλθῃ.
χρησμὸς δοθεὶς Μενελάῳ καὶ Ἀλεξάνδρῳ τίπτε δύω βασιλῆες, ὁ μὲν Τρώων, ὁ δʼ Ἀχαιῶν, οὐ ταὐτὰ φρονέοντες ἐμὸν δόμον εἰσανέβητε, ἤτοι ὁ μὲν πώλοιο γόνον διζήμενος εὑρεῖν, αὐτὰρ ὁ πῶλον ἄγειν; τί νυ μήσεαι, ὦ μεγάλε Ζεῦ; εἷς ὁ πατήρ, παῖδες δυοκαίδεκα· τῶν δὲ ἑκάστῳ παῖδες δὶς τριήκοντα διάνδιχα εἶδος ἔχουσαι· αἱ μὲν λευκαὶ ἔασιν ἰδεῖν, αἱ δʼ αὖτε μέλαιναι· ἀθάνατοι δὲ τʼ ἐοῦσαι, ἀποφθινύθουσιν ἅπασαι.
ἐκ τῆς Πυθίας τῷ βασιλεῖ Ἀδριανῷ ἄγνωστόν μʼ ἐρέεις γενεῆς καὶ πατρίδος αἴης ἀμβροσίου Σειρῆνος· ἕδος δʼ Ἰθάκη τις Ὁμήρου· Τηλέμαχος δὲ πατήρ, καὶ Νεστορέη Πολυκάστη μήτηρ, ἥ μιν ἔτικτε βροτῶν πολυπάνσοφον ἄλλων.
εἰς σταφίδα εἴ με νέην ἔλαβες, τάχα μου πίες ἐκχυθὲν αἷμα νῦν δʼ ὅτε γηραλέην μʼ ἐξετέλεσσε χρόνος, ἔσθιε τὴν ῥυσαινομένην, ὑγρὸν οὐδὲν ἔχουσαν, ὀστέα συνθραύων σαρκὶ σὺν ἡμετέρῃ.
πήρην σὴν ὀπίσω, κάλαθον χερί, τὸν τράγον ὤμοις, αἰπόλε, σῶν ἀγρῶν σύμβολα πάντα φέρεις.
εἰμὶ χαμαίζηλον ζῴων μέλος· ἢν δʼ ἀφέλῃς μου γράμμα μόνον, κεφαλῆς γίνομαι ἄλλο μέρος· ἢν δʼ ἕτερον, ζῷον πάλιν ἔσσομαι· ἢν δὲ καὶ ἄλλο, οὐ μόνον εὑρήσεις, ἀλλὰ διηκόσια.
τέσσαρα γράμματʼ ἔχων ἀνύω τρίβον ἢν δὲ τὸ πρῶτον γράμμʼ ἀφέλῃς, ἀίω· καὶ τὸ μετʼ αὐτὸ πάλιν, βορβόρῳ εὑρήσεις ἐμὲ φίλτατον· ἢν δὲ τὸ λοῖσθον αἴρῃς, εὑρήσεις ἐπίρρημα τόπου.
λαμπάδα μὲν προέηκεν Ἔρως καὶ τόξα καὶ ἰούς, Αἰθιόπων δὲ κόνιν ἀντὶ βελῶν προχέει.
οὐδὲν ἔσωθεν ἔχω, καὶ πάντα μοι ἔνδοθέν ἐστι, προῖκα δʼ ἐμῆς ἀρετῆς πᾶσι δίδωμι χάριν.
ἐν πυρὶ κοιμηθεῖσα κόρη θάνεν ὁ προδότης δὲ οἶνος· ὑφʼ οὗ δὲ θάνεν, Παλλάδος ἦν στέλεχος· ὁ κτείνας ναυηγός· ἐνὶ ζώοντι δὲ τύμβῳ κεῖται μεμφομένη τὰς Βρομίου χάριτας.
Παλλὰς καὶ Βρόμιος τε καὶ ὁ κλυτὸς Ἀμφιγυήεις, οἱ τρεῖς τὴν μούνην παρθένον ἠφάνισαν.
οὐδεὶς βλέπων βλέπει με, μὴ βλέπων δʼ ὁρᾷ· ὁ μὴ λαλῶν λαλεῖ, ὁ μὴ τρέχων τρέχει· ψευδὴς δʼ ὑπάρχω, πάντα τἀληθῆ λέγων.
ἄγονος ἐξ ἀγόνων, βελεηφόρος, ἔμβρεφος, ἄρσις.
χρησμὸς δοθεὶς Κροίσῳ τῷ Λυδῷ ἀλλʼ ὅταν ἡμίονος βασιλεὺς Μήδοισι γένηται, καὶ τότε, Λυδὲ ποδαβρέ, πολυψήφιδα παρʼ Ἕρμον φεύγειν, μηδὲ μένειν, μηδʼ αἰδεῖσθαι κακὸς εἶναι.
χρησμὸς δοθεὶς Ἀρχιλόχῳ ἀθάνατός σοι παῖς καὶ ἀοίδιμος, ὦ Τελεσίκλεις, ἔσσετʼ ἐν ἀνθρώποισιν, ὃς ἂν πρῶτός σε προσείπῃ νηὸς σῆς ἀποβάντα φίλῃ ἐν πατρίδι γαίῃ.
χρησμὸς δοθεὶς τῇ μητρὶ Ἀλεξάνδρου ἐν Κυζίκῳ Πέρσαι λάτριν ἐμὸν σημάντορα χειρὶ βιαίῃ ἔκτανον, οἰκεία δὲ κόνις νέκυν ἀμφικαλύπτει· τοῦ δʼ ἤν τις Φαέθοντι θοῶς λεύκʼ ὀστέα δείξῃ, οὗτός τοι Περσῶν τὸ μέγα κράτος ἔνδοθι θραύσει· κεῖται δʼ Ἀσίδος ἐντὸς ὁριζομένᾐ ἐνὶ νήσῳ δάφνῃ καὶ ῥείθροισι παραὶ Πελίοιο γέροντος· φράζεο δʼ ἀνέρα μάντιν ὑφηγητῆρα κελεύθου Φωκέα, ὃς ψαμάθοισιν Ἀπαρνίδος οἰκία ναίει.
Κωνσταντῖνος, ἐλθὼν ἐν τῇ Τροίᾳ πλησίον, ἠβουλήθη λήθη κτίσαι πόλιν βασιλικήν, καὶ λαβὼν τὸν χρησμὸν ἀνεχώρησεν καὶ κτίζει Κωνσταντινούπολιν οὐ θέμις ἐν Τροίης σε πάλαι τμηθέντι θεμείλῳ Ῥώμης ἱδρῦσαι νέον οὔνομα· βαῖνε δὲ χαίρων ἐς Μεγαρήιον ἄστυ Προποντίδος ἄγχι θαλάσσης, ἔνθʼ ἰχθῦς ἔλαφός τε νομὸν βόσκουσι τὸν αὐτόν.
τίπτε με τῶν καρύων ἕνεκεν πληγῇσι πιέζεις, ὦ μῆτερ; τάδε πάντα καλαὶ διεμοιρήσαντο παρθένοι.
ἦ γὰρ ἐμεῖο Μελίσσιον ἕβδομα δοιά, ἡ δὲ δυωδέκατον Τιτάνη λάβεν· ἕκτον ἔχουσιν καὶ τρίτον Ἀστυόχη φιλοπαίγμονες ἠδὲ Φίλιννα· εἴκοσι δʼ ἁρπάξασα Θέτις λάβε, δώδεκα Θίσβη· ἡ δʼ, ὅρα, ἡδὺ γελᾷ Γλαύκη παλάμῃσιν ἔχουσα ἕνδεκα· τοῦτο δέ μοι κάρυον περιλείπεται οἶον.
ποῦ σοι μῆλα βέβηκεν, ἐμὸν τέκος; ἕκτα μὲν Ἰνὼ δοιά, καὶ ὀγδοάτην μοῖραν ἔχει Σεμέλη· Αὐτονόη δὲ τέταρτον ἀφήρπασεν αὐτάρ Ἀγαυὴ πέμπτον ἐμῶν κόλπων ᾤχετʼ ἀπαινυμένη· σοὶ δʼ αὐτῇ δέκα μῆλα φυλάσσεται· αὐτάρ ἔγωγε, ναὶ μὰ φίλην Κύπριν, ἓν τόδε μοῦνον ἔχω.
Δρεψαμένη ποτὲ μῆλα φίλαις διεδάσσατο Μυρτώ· Χρυσίδι μὲν μήλων πέμπτον πόρε, τέτρατον Ἡροῖ, ἐννεακαιδέκατον Ψαμάθῃ, δέκατον Κλεοπάτρῃ· αὐτάρ ἐεικοστον δωρήσατο Παρθενοπείῃ· δώδεκα δʼ Εὐάδνῃ μοῦνον πόρεν αὐτάρ ἐς αὐτὴν ἤλυθον ἐκ πάντων ἑκατὸν καὶ εἴκοσι μῆλα.
Ἀντομέναις ποτὲ μῆλα φίλαις διεμοιρήσαντο Ἰνὼ καὶ Σεμέλη δώδεκα παρθενικαῖς.
καὶ ταῖς μὲν Σεμέλη πόρεν ἄρτια· ταῖς δὲ περισσὰ δῶκε κασιγνήτη· μῆλα δʼ ἔχεν πλέονα.
ἡ μὲν γὰρ τρισσῇσι τρίʼ ἕβδομα δῶκεν ἑταίραις, ταῖς δὲ δύο πάντων πέμπτον ἔδωκε λάχος· ἕνδεκα δʼ Ἀστυνόμη μιν ἀφείλατο, καὶ οἱ ἔλειπεν μοῦνα κασιγνήταις μῆλα δύω φερέμεν.
ἡ δʼ ἑτέρη πισύρεσσι πόρεν δύο τέτρατα μήλων, πέμπτῃ δʼ ἑκταίην μοῖραν ἔδωκεν ἔχειν· τέσσαρα δʼ Εὐρυχόρῃ δῶρον πόρε· τέτρασι δʼ ἄλλοις μήλοισιν Σεμέλη μίμνεν ἀγαλλομένη.
ἡ καρύη πολλοῖσιν ἐβεβρίθει καρύοισιν· νῦν δέ τις ἐξαπίνης μιν ἀπέθρισεν ἀλλὰ τί φησιν; ἐκ μὲν ἐμεῦ καρύων πέμπτον λάβε Παρθενόπεια· ὀγδόατον δὲ Φίλιννα φέρει λάχος· ἡ δʼ Ἀγανίππη τέτρατον· ἑβδομάτῳ δʼ ἐπιτέρπεται Ὠρείθυια· ἕκτην δʼ Εὐρυνόμη καρύων ἐδρέψατο μοίρην τρισσαὶ δʼ ἓξ ἑκατὸν Χάριτες διεμοιρήσαντο· ἐννάκι δʼ ἐννέα Μοῦσαι ἐμεῦ λάβον ἑπτὰ δὲ λοιπὰ δήεις ἀκρεμόνεσσιν ἐφήμενα τηλοτέροισιν.
ἑπτάλοφον ποτὶ ἄστυ Γαδειρόθεν, ἕκτον ὁδοῖο Βαίτιος εὐμύκους ἄχρις ἐς ἠιόνας· κεῖθεν δʼ αὖ πέμπτον Πυλάδου μετὰ Φώκιον οὖδας, Ταύρη χθὼν, βοέης οὔνομʼ ἀπʼ εὐετίης· Πυρήνην δέ τοι ἔνθεν ἐπʼ ὀρθόκραιρον ἰόντι ὄγδοον, ἠδὲ μιῆς δωδέκατον δεκάτης.
Πυρήνης δὲ μεσηγὺ καὶ Ἄλπιος ὑψικαρήνου τέτρατον· Αὐσονίης αἶψα δυωδέκατον ἀρχομένης ἤλεκτρα φαείνεται Ἠριδανοῖο.
ὦ μάκαρ, ὃς δισσὰς ἤνυσα χιλιάδας, πρὸς δʼ ἔτι πέντʼ ἐπὶ ταῖς ἑκατοντάδας ἔνθεν ἐλαύνων ἡ γὰρ Ταρπείη μέμβλετʼ ἀνακτορίη.
Εὐβλεφάροιο Δίκης ἱερὰ κρήδεμνα μιήνας, ὄφρα σε, πανδαμάτωρ χρυσέ, βλέποιμι τόσον, οὐδὲν ἔχω· πίσυρας γὰρ ἐπʼ οὐκ ἀγαθοῖσι ταλάντων οἰωνοῖσι μάτην δῶκα φίλοις δεκάδας· ἥμισυ δʼ αὖ, τρίτατόν τε καὶ ὄγδοον, ὦ πολύμορφοι ἀνθρώπων κῆρες, ἐχθρὸν ἔχοντα βλέπω.
πέμπτον μοι κλήρου, παῖ, λάμβανε· δωδέκατον δὲ δέξο, δάμαρ· πίσυρες δʼ υἱέος οἰχομένου παῖδες, ἀδελφειοί τε δύω, καὶ ἀγάστονε μῆτερ, ἑνδεκάτην κλήρου μοῖραν ἕκαστος ἔχε.
αὐτὰρ, ἀνεψιαδοῖ, δυοκαίδεκα δέχθε τάλαντα· Εὔβουλος δʼ ἐχέτω πέντε τάλαντα φίλος.
πιστοτάτοις δμώεσσιν ἐλευθερίην καὶ ἄποινα, μισθὸν ὑπηρεσίης, τοῖσδε δίδωμι τάδε· ὧδε δὲ λαμβανέτωσαν Ὀνήσιμος εἴκοσι πέντε μνᾶς ἐχέτω· Δᾶος δʼ εἴκοσι μνᾶς ἐχέτω, πεντήκοντα Σύρος, Συνετὴ δέκα, Τίβιος ὀκτώ· ἑπτὰ δὲ μνᾶς Συνετῷ παιδὶ δίδωμι Σύρου.
ἐκ δὲ τριηκόντων κοσμήσατε σῆμα ταλάντων, ῥέζετε δʼ Οὐδαίῳ Ζανὶ θυηπολίην δισσῶν ἔς τε πυρὴν καὶ ἄλφιτα καὶ τελαμῶνας, εἰκαίην δοιῶν σῶμα χάριν λαβέτω.
ἠέλιος, μήνη τε καὶ ἀμφίθέοντος ἀλῆται ξωοφόρου τοίην τοι ἐπεκλώσαντο γενέθλην ἕκτην μὲν βιότοιο φίλῃ παρὰ μητέρι μεῖναι ὀρφανὸν ὀγδοάτην δὲ μετʼ ἀντιβίοισιν ἀνάγκῃ θητεύειν, νόστον τε γυναῖκά τε παῖδά τʼ ἐπʼ αὐτῇ τηλύγετον δώσουσι θεοὶ τριτάτῃ ἐπὶ μοίρῃ· δὴ τότε σοι Σκυθικοῖσιν ὑπʼ ἔγχεσι παῖς τε δάμαρ τε ὄλλυνται.
σὺ δὲ τοῖσιν ἐπʼ ἄλγεσι δάκρυα χεύσας, ἑπτὰ καὶ εἴκος ʼ ἔτεσσι βίου ποτὶ τέρμα περήσεις.
τύμβος ἐγώ· κεύθω δὲ πολύστονα τέκνα Φιλίννης, τοῖον μαψιτόκων καρπὸν ἔχων λαγόνων πέμπτον ἐν ἠιθέοις, τρίτατον δʼ ἐνὶ παρθενικῇσιν, τρεῖς δέ μοι ἀρτιγάμους δῶκε Φίλιννα κόρας· λοιποὶ δʼ ἠελίοιο πανάμμοροι ἠδὲ καὶ αὐδῆς τέσσαρες ἐκ λαγόνων εἰς Ἀχέροντα πέσον.
οὗτός τοι Διόφαντον ἔχει τάφος· ἆ μέγα θαῦμα· καὶ τάφος ἐκ τέχνης μέτρα βίοιο λέγει.
ἕκτην κουρίζειν βιότου θεὸς ὤπασε μοίρην δωδεκάτην δʼ ἐπιθείς, μῆλα πόρεν χνοάειν· τᾖ δʼ ἄρʼ ἐφʼ ἑβδομάτῃ τὸ γαμήλιον ἥψατο φέγγος, ἐκ δὲ γάμων πέμπτῳ παῖδʼ ἐπένευσεν ἔτει.
αἰαῖ, τηλύγετον δειλὸν τέκος, ἥμισυ πατρὸς τοῦδε καὶ ἡ κρυερὸς μέτρον ἑλὼν βιότου.
πένθος δʼ αὖ πισύρεσσι παρηγορέων ἐνιαυτοῖς τῇδε πόσου σοφίᾐ τέρμʼ ἐπέρησε βίου.
παντός ὅσου βεβίωκε χρόνου παῖς μὲν τὸ τέταρτον Δημοχάρης βεβίωκε· νεηνίσκος δὲ τὸ πέμπτον τὸ τρίτον εἰς ἄνδρας· πολιὸν δʼ ὅτʼ ἀφίκετο γῆρας ἔζησεν λοιπὰ τρισκαίδεκα γήραος οὐδῷ.
οἷον ἀδελφειὸς μʼ ἐβιήσατο, πέντε τάλαντα οὐχ ὁσίῃ μοίρῃ πατρικὰ δασσάμενος.
ἑπτὰ κασιγνήτοιο τόδʼ ἑνδεκάτων πολύδακρυς πέμπτον ἔχω μοίρης.
Ζεῦ, βαθὺν ὕπνον ἔχεις.
εἶπε κυβερνητῆρι, πλατὺν πόρον Ἀδριακοῖο τέμνων νηί, ἁλὸς πόσα λείπεται εἰσέτι μέτρα; τὸν δʼ ἀπαμείβετο· Ναῦτα, μέσον Κριοῖο μετώπου Κρηταίου, Σικελῆς τε Πελωρίδος ἑξάκι μέτρα χίλια, δοιῶν δʼ αὖτε παροιχομένοιο δρόμοιο πέμπτων διπλάσιον Σικελὴν ἐπὶ πορθμίδα λείπει.
τῶν πισύρων κρουνῶν ὁ μὲν ἤματι πλῆσεν ἅπασαν δεξαμενήν, δυσὶ δʼ οὗτος, ὃ δʼ ἐν τρισὶν ἤμασιν οὗτος, τέτρατος ἐν τετόρεσσι· πόσῳ πλήσουσιν ἅπαντες; οἶγέ με, καὶ πισύρεσσιν ἐνιπλήσω παρεοῦσαν δεξαμενὴν ὥραις, κρουνὸς ἅλις προρέων· δεξιτερὸς δʼ ἄρʼ ἐμεῖο τόσαις ἀπολείπεται ὥραις, ὄφρα μιν ἐμπλήσει· δὶς δὲ τόσαις ὁ τρίτος.
εἰ δʼ ἄμφω σὺν ἐμοὶ προχέειν ῥόου ἑσμὸν ἀνώγοις, εἰν ὀλίγῃ μοίρῃ πλήσομεν ἠματίῃ.
Κύκλωψ ἐγὼ Πολύφημος ὁ χάλκεος· οἷα δʼ ἐπʼ αὐτῷ τεῦξέ τις ὀφθαλμὸν καὶ στόμα καὶ παλάμην, κρουνοῖς συζεύξας· στάζοντι δὲ πάμπαν ἔοικεν, ἠδʼ ἔτι καὶ βλύζων φαίνετʼ ἀπὸ στόματος.
κρουνῶν δʼ οὔτις ἄτακτος· ὁ μὲν παλάμης τρισὶ μούνοις ἤμασιν ἐμπλήσει δεξαμενὴν προρέων ἠμάτιος γλήνης· στόμα δʼ ἤματος ἐν δύο πέμπτοις.
τίς κʼ ἐνέποι τρισσοῖς ἶσα θέοντα χρόνον; ὡς ἀγαθὸν κρητῆρι θοοὶ κερόωσι ῥέεθρον οἵδε δύω ποταμοί, καὶ Βρομίοιο Χάρις.
ἶσος δʼ οὐ πάντεσσι ῥόου δρόμος· ἀλλά μιν οἶος Νεῖλος μὲν προρέων ἠμάτιος κορέσει, τόσσον ὕδωρ μαζῶν ἀπερεύγεται· ἐκ δʼ ἄρα Βάκχου; θύρσος ἐνὶ τρισσοῖς ἤμασιν οἶνον ἱείς· σὸν δὲ κέρας, Ἀχελῷε, δύʼ ἤμασι.
νῦν δʼ ἅμα πάντες ῥεῖτε καὶ εἰν ὥραις πλήσετέ μιν ὀλίγαις.
ὦ γύναι, ὡς πενίης ἐπελήσαο· ἣ δʼ ἐπίκειται αἰὲν ἀναγκαίῃ κέντρα φέρουσα πόνων.
μνᾶν ἐρίων νήθεσκες ἐν ἤματι πρεσβυτέρη δὲ θυγατέρων καὶ μνᾶν καὶ τρίτον εἷλκε κρόκης· ὁπλοτέρη δὲ μιῆς φέρεν ἥμισυ.
νῦν δʼ ἅμα πάσαις δόρπον ἐφοπλίζεις μνᾶν ἐρύσασα μόνον.
οἵδε λοετροχόοι τρεῖς ἕσταμεν ἐνθάδʼ Ἔρωτες, καλλιρόου πέμποντες ἐπʼ εὐρίποιο λοετρά.
δεξιτερὸς μὲν ἔγωγε τανυπτερύγων ἀπὸ ταρσῶν ἤματος ἑκταίῃ μοίρῃ ἔνι τόνδε κορέσσω· λαιὸς δʼ αὖ πισύρεσσιν ἀπʼ ἀμφιφορῆος ἐν ὥραις· ἐκ δʼ ὁ μέσος τόξοιο κατʼ ἤματος αὐτὸ τὸ μέσσον.
φράζεο δʼ, ὡς ὀλίγῃ κεν ἐνιπλήσαιμεν ἐν ὥρῃ, ἐκ πτερύγων τόξου τε καὶ ἀμφιφορῆος ἱέντες.
Πλινθουργοί, μάλα τοῦτον ἐπείγομαι οἶκον ἐγεῖραι, ἦμαρ δʼ ἀννέφελον τόδε σήμερον, οὐδʼ ἔτι πολλῶν χρηίζω, πᾶσαν δὲ τριηκοσίῃσι δέουσαν πλίνθον ἔχω.
σὺ δὲ μοῦνος ἐν ἤματι τόσσον ἔτευχες· παῖς δέ τοι ἐκ καμάτοιο διηκοσίαις ἀπέληγεν γαμβρὸς δʼ αὖ τόσσῃσι καὶ εἰσέτι πεντήκοντα.
τρισσαῖς συζυγίαις πόσσαις τόδε τεύχεται ὥραις; δάκρυ παρὰ στάξαντες ἀμείβετε· οἵδε γὰρ ἡμεῖς, οὓς τόδε δῶμα πεσὸν ὤλεσεν Ἀντιόχου δαιτυμόνας, ἴσης τε θεὸς δαιτός τε τάφου τε τόνδʼ ἔπορεν χῶρον.
τέσσαρες ἐκ Τεγέης κείμεθα· Μεσσήνης δὲ δυώδεκα· ἐκ δέ τε πέντε Ἄργεος· ἐκ Σπάρτης δʼ ἥμισυ δαιτυμόνων, αὐτός τʼ Ἀντίοχος· πέμπτου δέ τε πέμπτον ὄλοντο Κεκροπίδαι· σὺ δʼ Ὕλαν κλαῖε, Κόρινθε, μόνον.
Νικαρέτη παίζουσα σὺν ἡλικιώτισι πέντε, ὧν εἶχεν καρύων Κλεῖτʼ ἔπορεν τὸ τρίτον, καὶ Σαπφοῖ τὸ τέταρτον, Ἀριστοδίκᾐ δὲ τὸ πέμπτον, εἰκοστὸν Θεανοῖ καὶ πάλι δωδέκατον, εἰκοστὸν τέτρατον δὲ Φιλιννίδι· καὶ περιῆν δὲ πεντήκοντʼ αὐτῇ Νικαρέτῃ κάρυα.
γνωμονικῶν Διόδωρε μέγα κλέος, εἰπέ μοι ὥρην, ἡνίκʼ ἀπʼ ἀντολίης πόλον ἥλατο χρύσεα κύκλα ἠελίου.
τοῦ δῆτοι ὅσον τρία πέμπτα δρόμοιο, τετράκι τόσσον ἔπειτα μεθʼ Ἑσπερίην ἅλα λείπει.
Ζεῦ μάκαρ, ἦ ῥά τοι ἔργα τάδʼ εὔαδεν, οἷα γυναῖκες Θεσσαλικαὶ παίζουσι; μαραίνεται ὄμμα Σελήνης ἐκ μερόπων ἴδον αὐτός· ἔην δʼ ἔτι νυκτὸς ἐπʼ ἠῶ δὶς τόσον ὅσσα δύʼ ἕκτα καὶ ἕβδομον οἰχομένοιο.
Ἀπλανέων ἄστρων, παρόδους τ ἐπὶ τοῖσιν ἀλητῶν εἰπέ μοι, ἡνίκʼ ἐμὴ χθιζὸν ἔτικτε δάμαρ.
ἦμαρ ἔην, ὅσσον τε δὶς ἕβδομον ἀντολίηθεν, ἑξάκι τόσσον ἔην Ἑσπερίην ἐς ἅλα.
ἔγρεσθʼ, Ἠριγένεια παρέδραμε· πέμπτον, ἔριθοι, λειπομένης τρισσῶν οἴχεται ὀγδοάτων.
Σύρτιος ἐν τενάγεσσι πατήρ θάνεν.
ἐκ δʼ ἄρʼ ἐκείνης πέντε τάλαντα φέρων ἤλυθε ναυτιλίης οὗτος ἀδελφειῶν προφερέστατος· ἦ γὰρ ἔμοιγε δῶκεν ἑῆς μοίρης διπλάσιον τριτάτων δοιῶν, ἡμετέρης δὲ δύʼ ὄγδοα μητέρι μοίρης ὤπασεν, οὐδὲ δίκης ἤμβροτεν ἀθανάτων.
ἁ βάσις ἃν πατέω σὺν ἐμοὶ βάρος ἁλίκον ἕλκει.
χἀ κρηπὶς σὺν ἐμοὶ τόσσα τάλαντα φέρει.
ἀλλʼ ἐγὼ οἶος ἅπαξ τὰν σὰν βάσιν ἐς δὶς ἀνέλκω.
κἠγὼ μοῦνος ἐὼν σὰν βάσιν ἐς τρὶς ἄγω.
δός μοι δέκα μνᾶς, καὶ τριπλοῦς σοῦ γίνομαι.
κἀγὼ λαβὼν σοῦ τὰς ἴσας, σοῦ πενταπλοῦς.
δός μοι δύο μνᾶς, καὶ διπλοῦς σοῦ γίνομαι.
κἀγὼ λαβὼν σοῦ τὰς ἴσας, σοῦ τετραπλοῦς.
Ὅμηρος Ἡσιόδῳ ἐρωτήσαντι, πόσον τὸ τῶν Ἑλλήνων πλῆθος τὸ κατὰ τῆς Ἰλίου στρατεῦσαν ἑπτὰ ἔσαν μαλεροῦ πυρὸς ἐσχάραι· ἐν δὲ ἑκάστῃ πεντήκοντʼ ὀβελοί, περὶ δὲ κρέα πεντήκοντα· τρὶς δὲ τριηκόσιοι περὶ ἓν κρέας ἦσαν Ἀχαιοί.
χρησμὸς δοθεὶς Ἰουλιανῷ τῷ ἀποστάτῃ, ὅτε τὴν γενέθλιον ἡμέραν ἐπιτελῶν ἑαυτοῦ διῆγεν περὶ Κτησιφῶντα ἀγῶνας ἱππικοὺς θεώμενος γηγενέων ποτὲ φῦλον ἐνήρατο μητίετα Ζεύς, ἔχθιστον μακάρεσσιν Ὀλύμπια δώματʼ ἔχουσιν.
Ῥωμαίων βασιλεὺς Ἰουλιανὸς θεοειδὴς μαρνάμενος πόλιας πόλιας καὶ τείχεα μακρὰ ἀγχεμάχων διέπερσε πυρὶ κρατερῷ τε σιδήρῳ, νωλεμέως δʼ ἐδάμασσε καὶ ἔθνεα πολλὰ καὶ ἄλλα· ὃς ῥα καὶ ἑσπερίων ἀνδρῶν Ἀλαμανικὸν οὖδας ὑσμίναις πυκναῖσιν ἑλὼν ἀλάπαξεν ἀρούρας.
χρησμὸς δοθεὶς Τιμοκράτῃ Ἀθηναίῳ ἐρωτήσαντι περὶ ἐπιληψίας μείζονʼ ἀειράμενος κεφαλῆς ποιμνηίου εὐλὴν μηκάδος, ἀγρονόμοιο δέμας περικάββαλε μήλου, ἑρπηστὰν πολύπλαγκτον ἐϋρρήνου ἀπὸ κόρσης.
χρησμὸς δοθεὶς τῷ Αἰγεῖ ἐρωτήσαντι περὶ παιδοποιΐας ἀσκοῦ τὸν προὔχοντα ποδαιόνα, φίλτατε λαῶν, μὴ λῦσαι, πρὶν γουνὸν Ἀθηναίων ἀφικέσθαι.
σύμμικτά τινα εἰς τὸ ποιημάτιον Ἰωάννου Γραμματικοῦ Ζωοτύπος τόλμησεν ἃ μὴ θέμις εἰκόνι γράψαι, εὐεπίη δʼ ἐτέλεσσε φύσιν ψευδήμονα κόσμου, ἐγγὺς ἀληθείης τε· γραφὴ δʼ ἐψεύσατο πάντα.
εἰς τὴν πόλιν τῶν Μύρων τῆς Λυκίας Καλλιχόρου τόδε τεῖχος ἀνηέξησε πόληος Μαρκιανὸς σκηπτοῦχος, ὑπʼ ἐννεσίῃσιν ὑπάρχου Παλλαδίου, θεσμοῖς τε περίφρονος Ἀρτεμεῶνος· ἡ δὲ πόλις παλίνορσον ἑὸν χρόνῳ εὕρατο μέτρον.
εἰς τὸν τάφον τοῦ ἁγίου Νικάνδρου ἑπτά με καὶ δέκα παῖδʼ ἐτέων ἀκέραιον, ἄχραντον, Νίκανδρον πιστὸν μάρτυρα θῆκε θεός.
ἐπιτύμβιον ἐν Νικαίᾳ πλησίον τῆς λίμνης ἐν τῷ ὀβελίσκῳ Αὔχησον, Νίκαια, τὸν οὐρανομάκεα τύμβον, καὶ τὰν ἀελίῳ γείτονα πυραμίδα· ἃ τὸν ἐνὶ ζῳοῖς βεβοαμένον ἱεροφάνταν κρύπτει ἀμετρήτῳ σάματι θαπτόμενον.
ἔστι Σακέρδωτος τόσον ἠρίον, ἔστι Σεουήρας μνᾶμα τόδʼ ᾧ γείτων οὐρανός, οὐκ ἀίδας.
οὐράνιον τὸ μνᾶμα καὶ ἁ χρυσήλατος ἀκτὶς ἀνδρός, ἴσον βιότῳ καὶ τάφον εὑραμένου, ἄστροις γειτονέοντα· φέρει δʼ ὅσον οὔτινα τύμβος ἀνέρα,, τὸν τελετᾶς οὐρανίδος ζάκορον, τὸν πάτραν ἐριποῦσαν ἀπὸ χθονὸς ὑψώσαντα, τὸν φρενὸς ἢ γλώσσας ἄκρα λαχόντα γέρα· ᾧ πέρι δηρίσαντο καὶ ἁ νέκυν ἐν πυρὶ θεῖσα Ἀτθίς, χἀ κόλποις ὀστέα δεξαμένα.
τοῦτο Σακέρδωτος μεγάλου μέγα σῆμα τέτυκται παμφαές, Ἀσκανίης ἄστρον ἐπιχθόνιον, ἀκτίνων ἀντωπὸν ὁ δʼ ἥσυχος ἔνδοθι δαίμων κεῖται, ὁ καὶ πάτρᾐ δεξιτερὴν τανύσας κεκλιμένῃ, καὶ στέμμα περὶ κροτάφοισιν ἀνάψας ἱερὸνἐκ πατρὸς παιδὶ νεαζόμενον ὃν πάτρη μὲν ἔδεκτο φίλον νέκυν, ἥγνισε δʼ Ἀτθὶς πυρκαϊῇ, σέβεται δʼ Ἑλλὰς ἅπασα πόλις.
ἁ πάτρα Νίκαια, πατήρ δέ μοι ὀργιοφάντας οὐρανοῦ, αὐτάρ ἐγὼ κλαρονόμος τελετᾶς· οὗτος ὁ καὶ σεισθεῖσαν ἐμὰν πόλιν ἐξ ἀίδαο ῥυσάμενος δώροις Αὐσονίοιο Διός· θνᾴσκω δʼ Ἀσκανίας μὲν ἀπόπροθεν, ἠδʼ ἐπὶ γαίας Ἀτθίδος ἀρχεγόνου πυρκαϊᾶς ἐπέβαν.
μνᾶμα δέ μοι περίσαμον ὁμώνυμος εὕρατο πάππῳ παῖς ἐμός· ἁ δʼ ἀρετὰ λεύσσει ἐς ἀμφοτέρους.
εἷς γάμος ἀμφοτέρων, ξυνὸς βίος, οὐδὲ θανόντων μνήμονες ἀλλήλων ἔσχον ἀποικεσίην· καὶ ς ʼ αἱ μὲν τελεταί τε καὶ ἄρρενος ἔργα, Σακέρδως, κηρύξει βίοτον πάντας ἐς ἠελίους· αὐτάρ ἐμὲ Σευουήραν ἀνήρ, τέκος, ἤθεα, κάλλος, τῆς πρὶν Πηνελόπης θήσει ἀοιδοτέρην.
ἐγκώμιον εἰς Θεοδόσιον τὸν βασιλέα πάντα μὲν Αἰακίδαο φέρεις ἀριδείκετα ἔργα, νόσφι λοχαίου ἔρωτος· ὀιστεύεις δʼ ἅτε Τεῦκρος, ἀλλʼ οὔ τοι νόθον ἦμαρ ἔχεις δʼ ἐρικυδέα μορφήν, τὴν Ἀγαμεμνονέην, ἀλλʼ οὐ φρένας οἶνος ὀρίνει· ἐς πινυτὴν δʼ Ὀδυσῆι δαΐφρονι πᾶν σε ἐΐσκω, ἀλλὰ κακῶν ἀπάνευθε δόλων Πυλίου δὲ γέροντος ἶσον ἀποστάζεις, βασιλεῦ, μελιηδέα φωνήν, πρὶν χρόνον ἀθρήσεις τριτάτην ψαύοντα γενέθλην.
μάρτυρας ἐν πελάγει πόθεν εὕρομεν; εἴπατε πέτραι, εἴπατε κύματα μακρά, πόσαις ἐμάχοντο θυέλλαις.
ναῦς ἐάγη, πέσεν ἱστός, ἔδυ τρόπις, ὤλετο φόρτος.
ἐν τῷ Κάστρῳ τῆς Λίνδου εὐρὺ μὲν ἀρχαίης Λίνδου κλέος, Ἀτρυτώνην δεξαμένης ὄχθοις οὐρανίοισιν ἄκρης· μέζων δʼ αὖ κατὰ γαῖαν ἐπήρατος ἔπλετο φῆμις παρθενικῆς γλαυκῶν πλησαμένῃ χαρίτων.
νῦν γὰρ Ἀθηναίης βοάᾳ θαλερὸς ἔμεν οἶκος χῶρος καρπογόνους δερκόμενοις σκοπέλους· ἄνθεμα γὰρ τόδε λαρὸν Ἀθηναίῃ πόρεν ἱρεὺς Ἀγλώχαρτος, ἑῶν νειμάμενος κτεάνων, κρέσσων καὶ Κελεοῖο καὶ Ἰκαρίοιο κατʼ αἶαν πάμπαν ἀεξῆσαι τὴν ἱερὴν ἐλέην.
εὖγε Τύχη με ποεῖς, ἀπραγμοσύνῃ μʼ Ἐπικούρου ἡδίστῃ κομέουσα, καὶ ἡσυχίῃ τέρπουσα· τίπτε δέ μοι χρέος ἀσχολίης πολυκηδέος ἀνδρῶν; οὐκ ἐθέλω πλοῦτον, τυφλὸν φίλον, ἀλλοπρόσαλλον, οὐ τιμάς· τιμαὶ δὲ βροτῶν ἀμενηνὸς ὄνειρος.
ἔρρε μοι, ὦ Κίρκης δνοφερὸν σπέος· αἰδέομαι γὰρ οὐράνιος γεγαὼς βαλάνους ἅτε θηρίον ἔσθειν· μισῶ Λωτοφάγων γλυκερὴν λιπόπατριν ἐδωδήν· Σειρηνων τε μέλος καταγωγὸν ἀναίνομαι ἐχθρόν· ἀλλὰ λαβεῖν θεόθεν ψυχοσσόον εὔχομαι ἄνθος, μῶλυ, κακῶν δοξῶν ἀλκτήριον ὦτα δὲ κηρῷ ἀσφαλέως κλείσας προφυγεῖν γενετήσιον ὁρμήν.
ταῦτα λέγων τε γράφων τε πέρας βιότοιο κιχείην, εἰς τὸν θρόνον αὐτοῦ εἰ μέν τις σοφός ἐσσι, ἐφέζεο· εἰ δέ γε Μούσης δακτύλῳ ἀκροτάτῳ ἀπεγεύσαο, πόρρω στῆθʼ ἀπʼ ἐμεῖο, καὶ ἄλλοθι δίζεο ἕδρην κλισμὸς ἐγὼ φορέων σοφίης ἐπιΐστορας ἄνδρας.
ἀντίγραφον πρὸς ταῦτα καὶ τί γε σῆμα φέρεις ἐξαίρετον, ὦ κενεαυχές, ὅττι σοφοὺς φιλέεις μέν, ἀμούσους δʼ ἀνταπερύκεις; οὐ χρυσὸν φορέεις, οὐκ ἄργυρον, οὐκ ἐλέφαντα, ἀλλά σε τεκτονίης ἡγήτορες ἄνδρες ἔτευξαν, Καλλιόπης ἀΐδρεις καὶ ἀπευθέες Ἡφαίστοιο, πᾶσι σοφοῖς τʼ ἀσόφοις τε δορήϊον ἔμμεναι ἕδρην.
εἰς τὸν σταυρὸν ὃν ἀνέθετο.
ἐν τῇ Λίνδῳ Κωνσταντῖνος Ἰωάννου ἠδʼ Εὐδοκίης με τέκνον ἔτευξεν ἀγακλυτόν, ὃν Λίνδος μεγάλαυχος ἤνεγκε προτέρης γενεῆς προφερέστερον ἄνδρα, καὶ πιστὸν θεράποντα σκηπτούχοιο Λέοντος· ᾧ Ἀλέξανδρος ἀδελφὸς ἰδʼ υἱὸς Κωνσταντῖνος σκῆπτρα θεοστήρικτα συνεξαγέτην βασιλείης.
εἰς τὸν αὐτὸν σταυρόν ἅπαν μὲν ἔργον οὐ πρὸς ἀξίαν πέλει τὴν σήν, ὑπερθαύμαστε κόσμου δεσπότι· ἔργων γὰρ ἔξω καὶ φθορᾶς τὸ σὸν κλέος· τὸ δʼ ἔργον, ὃ προσῆξέ σοι Κωνσταντίνος, ἐπάξιον πέφυκεν, εἰ δή, Παρθένε, τοῦ σοῦ τόκου τὸ σκῆπτρον εὖ διαγράφει, καὶ σαρκὸς αὐτοῦ τὸ τρισόλβιον πάθος.
εἰς τὴν εἰκόνα τῆς Θεοτόκου εἰ ζωγραφεῖν τις ἤθελέν σε, Παρθένε, ἄστρων ἐδεῖτο μᾶλλον ἀντὶ χρωμάτων, ἵνʼ ἐγράφης φωστῆρσιν, ὡς φωτὸς πύλη· ἀλλʼ οὐχ ὑπείκει ταῦτα τοῖς βροτῶν λόγοις· ἃ δʼ οὖν φύσις παρέσχε καὶ γραφῆς νόμος, τούτοις παρʼ ἡμῶν ἱστορῇ τε καὶ γράφῃ.
εἰς τὴν τάβλαν ὀστέα σου, Παλάμηδες, ἔδει πρισθέντα γενέσθαι ὄργανα τῆς τέχνης τῆς ἀπὸ τοῦ πολέμου· ἐν πολέμοις γὰρ ἐὼν ἕτερον πόλεμον κατέδειξας, ἐν ξυλίνῳ σταδίῳ τὸν φιλικὸν πόλεμον.
εἴς τινα ἰατρὸν Ἀσκληπιάδην Ἀσκληπιάδης ἰατρὸς ἥρπασεν κόρην.
μετὰ τὴν φθορὰν δὲ τοῦ γάμου τῆς ἁρπαγῆς ἐκάλεσε πλῆθος εἰς τὸν αὐθέντην γάμον ἀνδρῶν χορευτῶν καὶ γυναικῶν ἀθλίων· τῆς οἰκίας δὲ συμπεσούσης ἑσπέρας, πάντες κατηνέχθησαν εἰς ᾅδου δόμους, νεκροὶ δʼ ἔκειντο περὶ νεκροῖς πεπτωκότες· νυμφὼν δʼ ὁ σεμνὸς, ἐκ ῥόδων πεπλεγμένος, ἐκ τῶν φόνων ἔσταξεν αἷμα φοίνιον.
σιγῶν παρέρχου τὸν ταλαίπωρον βίον, αὐτὸν σιωπᾖ τὸν χρόνον μιμούμενος· λαθὼν δὲ καὶ βίωσον, εἰ δὲ μή, θανών.
οὐδενὸς εὐνάτειρα, Μακροπτολέμοιο δὲ μάτηρ, μαίας ἀντιπέτροιο θοὸν τέκεν ἰθυντῆρα, οὐχὶ Κεράσταν, ὅν ποτʼ ἐθρέψατο ταυροπάτωρ, ἀλλʼ οὗ πιλιπὲς αἶθε πάρος φρένα τέρμα σάκους, οὔνομʼ ὅλον, δίζων, ὃς τᾶς Μέροπος πόθον κούρας γηρυγόνας ἔχε τᾶς ἀνεμώδεος· ὃς Μοίσᾳ λιγὺ πᾶξεν ἰοστεφάνῳ, ἕλκος, ἄγαλμα πόθοιο πυρισμαράγω· ὃς σβέσεν ἀνορέαν ἰσαυδέα παπποφίνου Τυρίαν τʼ, ᾧ τόδε τυφλοφόρων ἐρατὸν πᾶμα Πάρις θέτο Σιμιχίδας.
ψυχάν, ᾇ βοτοβάμων, στήτας οἶστρε Σαέττας, κλωποπάτωρ, ἀπάτωρ, λαρνακόγυιε, χαρεὶς ἁδὺ μελίσδοις ἔλλοπι κούρᾳ, Καλλιόπᾳ, νηλεύστῳ.
Ἀνδροθέᾳ δῶρον ὁ Φωκεὺς κρατερᾶς μηδοσύνας ἦρα τίνων Ἀθάνᾳ τᾶμος, ἐπεὶ τὰν ἱερὰν κηρὶ πυρίπνῳ πόλιν ᾐθάλωσεν οὐκ ἐνάριθμος γεγαὼς ἐν προμάχοις Ἀχαιῶν, νῦν δʼ ἐς Ὁμήρειον ἔβα κέλευθον, τρὶς μάκαρ, ὃν σὺ θυμῷ ὅδʼ ὄλβος ἀεὶ πνεῖ.
ἵλαος ἀμφιδερχθῇς.
σὰν χάριν, ἁγνὰ πολύβουλε Παλλάς· ἀλλʼ ἀπὸ κρανῶν ἰθαρᾶν νᾶμα κόμιζε δυσκλής· Δαρδανιδᾶν, χρυσοβαφεῖς τʼ ἐστυφέλιξʼ ἐκ θεμέθλων ἄνακτας· ὤπας ʼ Ἐπειὸς πέλεκυν, τῷ ποκὰ πύργων θεοτεύκτων κατέρειψεν αἶπος.
εἰς τὴν βίβλον Μάρκου εἰ λύπης κρατέειν ἐθέλεις, τήνδε μάκαιραν ἀναπτύσσων βίβλον ἐπέρχεο ἐνδυκέως, ἧς ὕπο γνώμην ὀλβίστην ῥεῖά κεν ὄψεαι ἐσσομένων, ὄντων ἠδὲ παροιχομένων, τερπωλὴν τʼ ἀνίην τε καπνοῦ μηδὲν ἀρειοτέρην.
λεῦσσέ με τὸν Γᾶς τε βαθυστέρνου ἄνακτʼ, Ἀκμονίδαν τʼ ἄλλυδις ἑδράσαντα, μηδὲ τρέσῃς, εἰ τόσος ὢν δάσκια βέβριθα λάχνᾳ γένεια.
τᾶμος ἐγὼ γὰρ γενόμαν, ἁνίκʼ ἔκραινʼ Ἀνάγκα, πάντα δὲ Γᾶς εἶκε φραδαῖσι λυγραῖς ἑρπετά, πάνθʼ ὅς ʼ ἕρπει διʼ αἴθρας.
χάους δέ, οὔτι γε Κύπριδος παῖς ὠκυπέτας οὐδʼ Ἄρεος καλεῦμαι· οὔτι γὰρ ἔκρανα βίᾳ, πραϋλόγῳ δὲ πειθοῖ· εἶκε δέ μοι Γαῖα, Θαλάσσας τε μυχοί, χάλκεος Οὐρανός τε· τῶν δʼ ἐγὼ ἐκνοσφισάμαν ὠγύγιον σκᾶπτρον, ἔκρινον δὲ θεοῖς θέμιστας.
Ὀλὸς οὔ με λιβρὸς ἱρῶν Λιβάδεσσιν, οἷα κάλχη Ὑποφοινίῃσι τέγγει· Μαύλιες δʼ ὕπερθε πέτρης Ναξίας θοούμεναι Παμάτων φείδοντο Πανός· οὐ στροβίλῳ λιγνύι Ἰξὸς εὐώδης μελαίνει τρεχνέων με Νυσίων.
ἐς γὰρ βωμὸν ὁρῆς με μήτε γλούρου πλίνθοις, μήτʼ Ἀλύβης παγέντα βώλοις· οὐδʼ ὃν Κυνθογενὴς ἔτευξε φύτλη λαβόντε μηκάδων κέρα, Λισσαῖσιν ἀμφὶ δειράσιν ὅσσαι νέμονται Κυνθίαις, ἰσόρροπος πελοιτό μοι.
σὺν Οὐρανοῦ γὰρ ἐκγόνοις εἰνὰς μʼ ἔτευξε γηγενής· τάων ἀείζῳον τέχνην ἔνευσε πάλμυς ἀφθίτων.
σὺ δʼ ὦ πιὼν κρήνηθεν, ἣν ἶνις κόλαψε Γοργόνος, Θύοις τʼ ἐπισπένδοις τέ μοι Ὑμηττιαδᾶν πολὺ λαροτέρην σπονδὴν ἄδην ἴθι δὴ θαρσέων ἐς ἐμὴν τεῦξιν καθαρὸς γὰρ ἐγὼ ἰὸν ἱέντων τεράων, οἷα κέκευθʼ ἐκεῖνος ἀμφὶ Νέαις Θρηικίαις, ὃν σχεδόθεν Μυρίνης σοί, Τριπάτωρ, πορφυρέου φώρ ἀνέθηκε κριοῦ.
Εἱμάρσενός με στήτας πόσις, μέροψ δίσαβος, τεῦξʼ, οὐ σποδεύνας, ἶνις ἐμπούσας, μόρος Τεύκροιο βούτα καὶ κυνὸς τεκνώματος, Χρύσας δʼ ἀίτας, ἆμος ἑψάνδρα τὸν γυιόχαλκον οὖρον ἔρραισεν, ὃν ὡπάτωρ δίσευνος μόρησε ματρόρριπτος.
ἐμὸν δὲ τεῦγμʼ ἀθρήσας Θεοκρίτοιο κτάντας, τριεσπέροιο καύτας, θώυξεν ἀνιύξας χάλεψε γάρ νιν ἰῷ σύργαστρος ἐκδὺς γῆρας.
τὸν δʼ ἀεὶ λινεῦντʼ ἐν ἀμφικλύστῳ Πανός τε ματρὸς εὐνέτας, φὼρ δίζῳος, ἶνίς τʼ ἀνδροβρῶτος ἰλιοραιστᾶν ἦρʼ ἀρδίων ἐς Τευκρίδʼ ἄγαγον τρίπορθον.
Σιμίου ᾤον Κωτίλας τῆ τόδʼ ἄτριον νέον πρόφρων δὲ θυμῷ δέξο· δὴ γὰρ ἁγνᾶς τὸ μὲν θεῶν ἐριβόας Ἑρμᾶς ἔκιξε κᾶρυξ ἄνωγε δʼ ἐκ μέτρου μονοβάμονος μέγαν πάροιθʼ ἀέξειν θοῶς δʼ ὕπερθεν ὦκα λέχριον φέρων νεῦμα ποδῶν σποράδων πίφαυσκεν θοαῖς ἴς ʼ αἰόλαις νεβροῖς κῶλʼ ἀλλάσσων ὀρσιπόδων ἐλάφων τέκεσσιν πᾶσαι κραιπνοῖς ὑπὲρ ἄκρων ἱέμεναι ποσὶ λόφων κατʼ ἀρθμίας ἴχνος τιθήνας καί τις ὠμόθυμος ἀμφίπαλτον αἶψʼ αὐδὰν θὴρ ἐν κόλπῳ δεξάμενος θαλαμᾶν μυχοιτάτῳ καἶτʼ ὦκα βοᾶς ἀκοὰν μεθέπων, ὅγʼ ἄφαρ λάσιον νιφοβόλων ἀνʼ ὀρέων ἔσσυται ἄγκος ταῖσι δὴ δαίμων κλυτᾶς ἶσα θοοῖς δονέων ποσὶ πολύπλοκα μετίει μέτρα μολπᾶς ῥίμφα πετρόκοιτον ἐκλιπὼν ὄρους ʼ εὐνάν, ματρὸς πλαγκτὸν μαιόμενος βαλίας ἑλεῖν τέκος βλαχαὶ δʼ οἴων πολυβότων ἀνʼ ὀρέων νομὸν ἔβαν τανυσφύρων ἐς ἀνʼ ἄντρα Νυμφῶν ταὶ δʼ ἀμβρότῳ πόθῳ φίλας ματρὸς ῥώοντʼ αἶψα μεθʼ ἱμερόεντα μαζὸν ἴχνει θένων ταν παναίολον Πιερίδων μονόδουπον αὐδὰν ἀριθμὸν εἰς ἄκραν δεκάδʼ ἰχνίων κόσμον νέμοντα ῥυθμῶν φῦλʼ ἐς βροτῶν, ὑπὸ φίλας ἑλὼν πτεροῖσι ματρός λιγειά μιν κάμʼ ἶφι ματρὸς ὠδίς Δωρίας ἀηδόνος ματέρος.
εἰς τὴν σταύρωσιν Χριστὸς ἐπὶ σταυροῖο πεπαρμένος ἦν ποτε γυμνός, μεσσόθι, ληιστῆρας ἔχων ἑκάτερθε παγέντας· καί μιν ἀκηχεμένη λιγέως ὀλοφύρετο μήτηρ λύγδην ἱσταμένη, καὶ παρθένος ἄλλος ἑταῖρος· καί μιν καγχαλόωντες ἐνείκεον ἄνδρες ὁδῖται κάμμορον, οὐτιδανὸν καὶ ἀνάλκιδα φῶτα καλεῦντες· καὶ οἱ διψαλέῳ στυγερὴν ὤρεξε ποτῆτα λαὸς Ἰουδαίων ἀθεμίστιος, αἱματοχάρμης, ὄξεϊ κιρνάμενος πικρὸν δέπας, εἶδαρ ὀλέθρου.
ἀλλʼ ἀκέων τετάνυστο καὶ οὐκ ἀπαμύνετο Χριστός, Χριστός, ὁ καὶ Μαρίης καὶ ἀθανάτου πατρὸς υἱός.
ταῦτα τίς ἀνθρώπων ἀγέρωχος νήπιος ἔσται κῆρι λογιζόμενος καὶ ὁρώμενος ἐν πινάκεσσιν· ἀνδρὸς γὰρ θεός ἐστιν, ὁ δὲ βροτὸς οὐδὲν ἀρείων.
Ἰγνάτιος πολλῇσιν ἐν ἀμπλακίῃσι βιώσας, ἔλλιπον ἡδυφαοῦς ἠελίοιο σέλας· καὶ νῦν ἐς δνοφερὸν κατακεύθομαι ἐνθάδε τύμβον, οἴμοι· ψυχῇ μου μακρὰ κολαζόμενος.
ἀλλά, κριτὰ ʽβροτός εἰμι, σὺ δʼ ἄφθιτος ἠδʼ ἐλεήμωνʼ, ἵλαθι, ἵλαθί μοι ὄμματι εὐμενέι.
εἰς Παῦλον μοναχόν σῶμα μέν, οὐκ ἀρετὴν ὅδε τύμβος νέρθε κέκευθε κεδνοῦ Παύλοιο· ὥστε γὰρ ἠελίου τοῦδὲ γʼ ἀπαστράπτουσιν ἀριπρεπέες λόγοι αἴγλῃ, ἠδʼ ἀρετῆς κάματοι εὖχος ἔχουσι μέγα.
εἴκοσιν ἐς λυκάβαντας ἰδὲ τρισὶν ἤρκεσε γαίῃ, ζήσας δʼ αὖ λογικῶς ἐσθλὸν ἔδεκτο τέλος.
εἰς Σαμουὴλ διάκονον τῆς μεγάλης ἐκκλησίας ἱερὸς ἐν λαγόνεσσι Σαμουὴλ κεύθεται γαίης, πάντα λιπὼν βιότου, ὅσσα περ εἶχε, θεῷ· καὶ νῦν εὐσεβέων εἰσέδραμε φαίδιμον αὐλὴν, δόξαν ὑπὲρ μεγάλων ληψόμενος καμάτων.
γεγονότος δὲ καί ʽἀρχιεπισκόπου Καισαρείας Καππαδοκίας ἐπὶ τῇ ἰδίᾳ, ἀδελφῇ εἰ καί μοι λύχνον αἰῶνος ταχὺς ἔσβεσεν οἶτος, λαμπάδος ἡμετέρης φέγγος ἀμερσάμενος, ἀλλὰ γʼ ἄρʼ ἤρκεσε λύσσῃ ἑῆς κακότητος ὁ δαίμων πᾶσαν ἐμὴν τελέσαι στυγναλέην βιοτὴν θῆκέ με χήρην ἐγγὺς ἀειρομένου μοι μαζοῦ, οὐδʼ ἐπὶ τέκνον ἴδον καλὸν ἀθυρόμενον, ἡδὺ τοκεῦσιν ἄγαλμα παραγκάς· τῷ γέ με πένθος ἄτλητον μαλερῷ τηκεδόνος δάμασε πυρσῷ.
τρεῖς πρὸς ἐείκος ʼ ἐποιχομένην ἐνιαυτοὺς ἔσχεν τύμβος ὅδε ξεινοδόκος γενέθλης ἡμετέρης· ἔνθʼ ὕφηνον γενετῆρες ἅπασι γηραλέοι θρῆνον τιλλόμενοι πολιήν, καὶ χορὸς εὐγενέων στενάχοντες ἀδελφῶν Ἄννης μνώμενοι ἀσπασίως εἴδεος ἀγλαΐης.
εἰς τὴν αὐτήν τὸ σεμνὸν ἦθος, τὴν φιλάνθρωπον χάριν, τὸ πρὸς τεκόντας τοῦ τρόπου πειθήνιον ʽἁἰδὼς γὰρ ἦγεν ὡς διδάσκαλος μέγας παρών̓, τὰ λαμπρὰ τοῦ γένους γνωρίσματα, καὶ τὰς φιλάνδρους ἐνστάσεις πρὸς τὴν φύσιν κλονοῦσαν ἀστήρικτα χηρείας βίᾳ, ἀντεμπλοκῇ δὲ κρειττόνων ἡττωμένην ʽἁ̓φʼ ὧν τὰ φαιδρὰ στέμματα πρὸς ἀξίαν μόνανδρον ἐκλάμποντἁ τὴν παρρησίαν Ἄννης ἀμαυροῦν οὐ δυνήσεται τάφος.
πάντων γὰρ αὐτῆς οὐδαμῶς λάθοι στόμα καλὸν φερούσης νονθέτημα τῷ βίῳ εἰ δʼ οὖν, λαλήσει καὶ γραφὴ πάντων πλέον αὕτη παρʼ αὐτὸν τὸν τάφον τεθειμένη.
εἰς Φεβρωνίαν μοναχήν Δρᾶσέ τί που καὶ νερτερίοις μετὰ πνεύμασιν ἀνδρῶν Φεβρωνία ἑῆς σύμβολα συμπαθίης, εἴ τις κἀνθάδε χρειὼ ἀφνειῶν ἦε πένησιν οὐδὲ γὰρ οὐδʼ αὐτοῦ τῆς σφετέρης ἐς ἅπαν ψυχαὶ λήθονται μεγαθύμων εὐεργείης· ἔμπα γε μὴν αἰὼν ἡμετέρου βιότου ἄρκιος εἴη θεῖον ἐπὶ προέμεν θάλαμόν μιν Χριστοῦ, τὸν ῥα νυὸν σεμνὸν ἕλʼ ἀφθορίης, λαμπάδʼ ἐλαίῳ φαιδρύνουσα φιλοπτωχείης· ἧς τόδε σῆμʼ ὕπνου γνῶθι πολυχρονίου.
εἴθε κρίνον γενόμην ἀργένναον, ὄφρα με χερσὶν ἀρσαμένη μᾶλλον σῆς χροτιῆς κορέσῃς.
ἀμφοτέρας, πολύμυθε, Κομητᾶς σεῖο ἀθρήσας κύρβεις γηραλέας, θῆκεν ἀειθαλέας.
εἰς τὴν ὑπʼ αὐτοῦ διωρθωμένην Ὁμήρου ποίησιν σεῖο βίβλους, μεγάθυμε, Κομητάς, Ὅμηρε, δύʼ ἄρδην εὑρὼν γηραλέας, τεύξατο ὁπλοτέρας· γῆρας ἀποξύσας γὰρ ἀριπρεπέας τε βροτοῖσι πάμπαν ἔδειξε σοφοῖς, οἷσιν ἔνεστι νόος.
εἰς τὸ αὐτό εὑρὼν Κομητᾶς τὰς Ὁμηρείους βίβλους ἐφθαρμένας τε κοὐδαμῶς ἐστιγμένας, στίξας διεσμίλευσα ταύτας ἐντέχνως, τὴν σαπρίαν ῥύψας μὲν ὡς ἀχρηστίαν, γράψας δʼ.
ʼ ἐκαινούργησα τὴν εὐχρηστίαν.
ἐντεῦθεν οἱ γράφοντες οὐκ ἐσφαλμένως μαθητιῶσιν, ὡς ἔοικε μανθάνειν.
εἰς τὰ αὑτοῦ Ἰγνάτιος τάδε τεῦξε σοφῆς πολύιδρις ἀοιδῆς· Ἰγνάτιος τάδε τεῦξεν, ὃς ἐς φάος ἤγαγε τέχνην γραμματικὴν, λήθης κευθομένην πελάγει.
τὰ τοῦ Πλάτωνος ἐξερευνήσας βάθη τὰ τῶν λογισμῶν ἐξερίζωσας πάθη.
ὁππότε Παμμεδέοντος ἐὺς πάις, ὄρχαμος ἀνδρῶν, ὃς πᾶσι θνητοῖσι καὶ ἀθανάτοισιν ἀνάσσει, ἀσπαλιεῦσιν ἔειπε μαθητῇσιν πινυτοῖσι· Λάζαρος ἄμμι φίλος φάος ἔλλιπεν ἠελίοιο οὔποτε, τόφρα κέκευθε τεθρήμερον ἄπλετος αἶα.
ἀλλʼ ἄνεὠ μὲν ἔκειτο, μεμυκὼς χείλεα σιγῇ, σῶμά τε πυθόμενος καὶ ὀστέα καὶ χρόα καλόν, ψυχὴ δʼ ἐκ ῥεθέων πταμένη ἄιδόσδε κατῆλθεν, ἄρρητον δὲ φίλοισι γόον καὶ πένθος ἔθηκεν, ἐκ πάντων δὲ μάλιστα Μάρθῃ Μαρίῃ τε ὁμαίμοις αὐτοκασιγνήταις· ψυχῆς γὰρ φιλέεσκον ἀδελφεόν, ὅστις ἔκειτο μεσσόθι ἐν νεκάδεσσιν ἀκήριος, ἄψυχος αὕτως.
τοῦ πότμον γοόωσαι ὀδυρόμεναί τε ἐθρήνευν, σήματος ἔκτοθι οὖσαι καὶ ἑζόμεναι περὶ τύμβῳ.
ὄφρα μὲν ἠέλιος τρίτον ἠνυσεν ἦμαρ ἐς αἶαν, τόφρα δὲ κἀν νεκάδεσσιν ἐτήκετο Λάζαρος ἄπνους· ἀλλʼ ὅτε δὴ τετράτη ῥοδοειδὴς ἤλυθεν Ἠώς, καὶ τότε δὴ προσέειπε θεοῖο πάις μεγάλοιο εὐπατρίδῃσι φίλοις, οἳ πὰρ θεοῦ ἐκγεγάαντο, οἳ πέρι μὲν βουλῇ μερόπων, πέρι δʼ ἦον ἁπάντων, οὓς ἔκπαγλʼ ἐφίλης ʼ, ὡσεὶ θεοῦ υἷας ἐόντας, ὧν καὶ ἀπὸ γλώσσης γλυκίων μέλιτος ῥέεν αὐδὴ, καὶ ἔπεα νιφάδεσσιν ἐοικότα χειμερίῃσιν ὦ φίλοι ἀγλαόθυμοι, ἐπεὶ θεὸς ἐστὶ σὺν ἄμμι, κέκλυτέ μευ πάντες τε ὅσοι θεὸν ἔνδον ἔχοιτε, ὄφρʼ εἴπω τά με θυμὸς ἐνὶ στήθεσσι κελεύει· δεῦτʼ ἐς Βηθανίην, ὅθι Λάζαρον ἔλλιπε θυμός, σπεύσομεν ὅττι τάχιστʼ, ὄφρα κλέος ἄφθιτον ἴσχω· ἀνστῆσαι γὰρ ἔπειμι καὶ ἐξ Ἐρέβευς φίλον ἁμόν.
τὸν δʼ αὖτε προσέειπον εὐήνορες ἀγλαόθυμοι· ἴομεν, ὡς ἐκέλευσας, ἀλίγκιε πατρὸς ἑοῖο.
εἶπον ὃ δʼ αὐτὸς ἔβαινε, καὶ ἡγεμόνευε μαθηταῖς.
σπερχόμενοι δʼ εἵποντο μετʼ ἴχνια Παμμεδέοντος, ἠύτε ἔθνεα εἶσι μελισσάων ἀδινάων, πέτρης ἐκ γλαφυρῆς αἰεὶ νέον ἐρχομενάων ὣς εἵποντο ὄπισθε θεοῦ μεγάλοιο μαθηταί.
ἀλλʼ ὅτε δὴ ῥʼ ἱκάνοντο πολυκλαύστῳ ἐνὶ τύμβῳ, καὶ τότε δὴ λίσσοντο κυλινδόμεναι παρὰ ποσσὶν Χριστὸν παμμεδέοντα κασίγνηταί τε ἔται τε· Γουνούμεσθὰ ς ʼ, ἄναξ, ὃς ὑπέρτατα δώματα ναίεις· Λάζαρον ὃν φιλέεσκες, ἐν ἔγκασιν ἤλυθεν ᾅδου· εἰ γὰρ τῇδε ἔησθα, ἄναξ νεκάδων Ἀϊδωνεὺς οὔποτʼ ἔτλη μεῖναι, ἐπειὴ πολὺ φέρτατος ἦσθα· ἀλλὰ καὶ ὣς ἐθέλων δύνασαι πάλιν αὐτὸν ἐγεῖραι.
καὶ τότε δὴ ὕψιστος ἀμείβετο· ποῦ ποτε κεῖται; αἳ δʼ ἄρα ὀτραλέως ἀνὰ ἠρίον ἤλυθον ἄρδην δὴ τότʼ ἐπεὶ δεῖξαν θεῷ αὐτὸν σῆμά τε λυγρόν, εἶπεν ἄρʼ· ὁρμηθέντες ἀείρατε πῶμα τάφοιο αὐτὰρ ἐπεὶ ἀνέῳκτο τάφος λυγρὸς φθιμένοιο, καὶ τότε δὴ μέγʼ ἄυσε θεὸς μέγας ἠδὲ καὶ ἀνήρ Λάζαρε, δεῦρʼ ἴθι, κλῦθι ἐμεῖο, καὶ ἔρχεο ἔξω.
ὡς οὖν νεκρὸς ἄκουσε θεοῖο Λόγου φήσαντος, λυσιμελὴς ἀνέδυ, πεπεδημένος, ἔμπνους, ὀδωδώς.
τὸν καὶ ἰδόντες ὅμιλοι ἐθάμβεον ἐν κραδίῃσιν.
αὐτίκα δʼ ὑψιμέδοντα ἐκύδαινον θεὸν ἐσθλόν, καὶ κλέος ἄφθιτον ἔσχε πατὴρ μέγας υἷος ἐῆος.
εἰς τὴν εἰκόνα Κωνσταντίνου ἡνιόχου χάλκεος οὐκ ἔστης βιόων ἔτι, Κωνσταντῖνε· ἀντὶ γὰρ εὐκλείης ἤρκεσε βασκανίη.
ὡς δὲ θάνες, τότε δή σε πόλις ξύμπασα γεραίρει οἷς δύναται τί δὲ σῆς ἄξιον ἱπποσύνης; ἐξότε Κωνσταντῖνος ἔδυ δόμον Ἄϊδος εἴσω, ᾤχετο σὺν κείνῳ πᾶν κλέος ἡνιόχων.
χρύσεον ἀντʼ ἀρετῆς γέρας ἔπρεπε Κωνσταντίνῳ, οὐδένα τῆς τέχνης τοῖον ἐνεγκαμένης.
κουρίζων νίκησεν ἀειδομένους ἐλατῆρας· γηραλέος δὲ νέους δεῖξεν ἀφαυροτέρους.
ὅντινα καὶ μετὰ πότμον ἀειμνήστῳ τινὶ θεσμῷ δῆμος καὶ βασιλεὺς ἵδρυσαν ἁζόμενοι.
εἰς Πορφύριον τὸν ἡνίοχον Πορφύριον λήξαντα πόνων, λύσαντά τε μίτρην, καὶ πάρος ἀντʼ ἀρετῆς χάλκεον ἑσταότα, τῇδε πάλιν χαλκοῦ τε καὶ ἀργύρου ἱδρύσαντο.
πρέσβυ, σὺ δὲ ξείνων ἀντιάσας γεράων, δήμου μὲν βοόωντος ἕλες παλίνορσον ἱμάσθην, ὡς δὲ δὶς ἡβήσας μαίνεαι ἐν σταδίοις.
εἰς Ἰουλιανὸν τὸν ἡνίοχον τοῦτον Ἰουλιανόν, Τυρίης βλάστημα τιθήνης, ἡνίοχον πολλοὺς δεξάμενον στεφάνους, αὐτὸς ἄναξ καὶ δῆμος ἅπας καὶ πότνια βουλὴ ἔστησαν, κοινὴν ψῆφον ἐνεγκάμενοι.
γήραϊ γὰρ σταδίων ἀπεπαύσατο· πᾶσι δὲ φίλτρον κάλλιπεν, οἷσιν ἔρως ἤνθεεν ἀντιπάλων.
εἰς Πορφύριον τὸν ἡνίοχον Πορφύριος Λίβυς οὗτος· ἀεθλοφόρων δʼ ἐπὶ δίφρων μοῦνος παντοδαποὺς ἀμφέθετο στεφάνους.
νίκη γὰρ βασίλεια μεριζομένη κατὰ δῆμον, χρώμασι καὶ πέπλοις συμμετάβαλλε τύχας· ἥρμοσε δʼ αὐτὸν ἔχειν Βενέτοις πλέον, ἔνθεν ἀνέστη χρύσεος ἀντʼ ἀρετῆς, χάλκεος ἀντὶ πόνων.
τοῦτον Πορφύριον Λιβύη τέκε, θρέψε δὲ Ῥώμη, νίκη δʼ ἐστεφάνωσεν ἀμοιβαδόν, ἄλλοτʼ ἀπʼ ἄλλου χρώματος ἄκρα φέροντα καρήατι σύμβολα νίκης.
πολλάκι γὰρ δήμους ἠλλάξατο, πολλάκι πώλους· νῦν μὲν ἐὼν πρῶτος, τοτὲ δʼ ἔσχατος, ἄλλοτε μέσσος, πάντας ὁμοῦ νίκησε καὶ ἀντιπάλους καὶ ἑταίρους.
εἰς Οὐράνιον τὸν ἡνίοχον ἶσον κυδαλίμοις, Φαυστινιάδῃ τε καὶ αὐτῷ Φαυστίνῳ, βασιλεὺς στῆσε παρʼ ἀμφοτέροις οὐράνιον, τῷ δῆμος ἀμετρήτους διὰ νίκας ἠγαθέου Πέλοπος θῆκεν ἐπωνυμίην.
ὡς αἰεὶ τὸν ὁμοῖον ἄγει θεὸς ὡς τὸν ὁμοῖον τούσδε τις εἰσορόων φθέγξεται ἀτρεκέως.
σοὶ καὶ ἀεθλεύοντι μόνῳ, λήξαντὶ τʼ ἀέθλων τοῦτο γέρας Νίκη δὶς πόρεν, Οὐράνιε, δήμου ἀπʼ ἀμφοτέροιο· σὺ γὰρ πάρος ἐν Βενέτοις μὲν εἴκοσι κυδίστων στέμμα φέρεις ἐτέων.
παύσαο δʼ ἱπποσύνης· Πρασίνων δέ σε δίζετο δῆμος· τοῖσδε σὺ μὲν νίκην, οἳ δʼ ἄρα σοὶ τὸ γέρας.
ὤφελες ὅπλα φέρειν, οὐ φάρεα ταῦτα κομίζειν, ὡς ἐλατὴρ τελέθων, καὶ πολέμων πρόμαχος.
εὖτε γὰρ ἦλθεν ἄνακτος ὀλεσσιτύραννος ἀκωκή, καὶ σὺ συναιχμάζων ἥψαο ναυμαχίης· καὶ διπλῆς, πολύμητι, σοφῶς ἐδράξαο νίκης, τῆς μὲν πωλομάχου, τῆς δὲ τυραννοφόνου.
εἰς τὸν Καλυδώνιον σῦν χάλκεος, ἀλλʼ ἄθρησον ὅσον θράσος ἄνυσε κάπρου ὁ πλάστας, ἔμπνουν θῆρα τυπωσάμενος, χαίτας αὐχενίους πεφρικότα, θηκτὸν ὀδόντα βρύχοντα, γλήναις φρικτὸν ἱέντα σέλας, ἀφρῷ χείλεα πάντα δεδευμένον· οὐκέτι θάμβος, εἰ λογάδα στρατιὴν ὤλεσεν ἡμιθέων.
οὔτʼ ἀπὸ Μεσσάνας, οὔτʼ Ἀργόθεν εἰμὶ παλαιστάς· σπάρτα μοι Σπάρτα κυδιάνειρα πατρίς.
κεῖνοι τεχνάεντες· ἐγώ γε μέν, ὡς ἐπέοικε τοῖς Λακεδαιμονίων παισί, βίᾳ κρατέω.
γνῶθι Θεόγνητον προσιδών, τὸν Ὀλυμπιονίκαν παῖδα, παλαισμοσύνας δεξιὸν ἡνίοχον, κάλλιστον μὲν ἰδεῖν, ἀθλεῖν δʼ οὐ χείρονα μορφῆς, ὃς πατέρων ἀγαθῶν ἐστεφάνωσε πόλιν.
Ἴσθμια καὶ Πυθοῖ Διοφῶν ὁ Φίλωνος ἐνίκα, ἅλμα, ποδωκείην, δίσκον, ἄκοντα, πάλην.
τίνας ἂν εἴποι λόγους Ἕκτωρ τιτρωσκόμενος ὑπὸ Ἑλλήνων βάλλετε νῦν μετὰ πότμον ἐμὸν δέμας, ὅττι καὶ αὐτοὶ νεκροῦ σῶμα λέοντος ἐφυβρίζουσι λαγωοί.
ἄγαγε καὶ Ξέρξης Πέρσαν στρατὸν Ἑλλάδος ἐς γᾶν, καὶ Τίτος εὐρείας ἄγαγʼ ἀπʼ Ἰταλίας· ἀλλʼ ὁ μὲν Εὐρώπᾳ δοῦλον ζυγὸν αὐχένι θήσων ἦλθεν, ὁ δʼ ἀμπαύσων Ἑλλάδα δουλοσύνας.
κοίρανος Εὐρώπας, ὁ καὶ εἰν ἁλὶ καὶ κατὰ χέρσον τόσσον ἄναξ θνατῶν, Ζεὺς ὅσον ἀθανάτων, Εἰνοδίᾳ τὰ λάφυρʼ Ἑκάτᾳ θρασέος Κιροάδα, καὶ τέκνων, καὶ ὅλας γᾶς ἔθετʼ Ὀδρυσίδος, υἱὸς ἐυμμελία Δαματρίου· ἁ δὲ Φιλίππου δόξα πάλιν θείων ἄγχι βέβακε θρόνων.
παντελευς εἰς Καλλίμαχον καὶ Κυναίγειρον ὤ κενεοῦ καμάτοιο καὶ ἀπρήκτου πολέμοιο· ἡμετέρῳ βασιλῆι τί λέξομεν ἀθανάτους; ὦ βασιλεῦ, τί μʼ ἔπεμπες ἐπʼ ἀθανάτους πολεμιστάς; βάλλομεν, οὐ πίπτουσι· τιτρώσκομεν, οὐ φοβέονται.
μοῦνος ἀνὴρ σύλησεν ὅλον στρατόν· ἐν δʼ ἄρα μέσσῳ αἱματόεις ἕστηκεν, ἀτείρεος Ἄρεος εἰκών, δένδρον δʼ ὡς ἕστηκε σιδηρείαις ὑπὸ ῥίζαις, κοὐκ ἐθέλεν πεσέειν· τάχα δʼ ἔρχεται, ἔνδοθι νηῶν.
λῦε, κυβερνήτα, νέκυος προφύγωμεν ἀπειλάς.
σύμφωνον μαλακοῖσι κερασσάμενος θρόον αὐλοῖς Δωρόθεος γοεροὺς ἔπνεε Δαρδανίδας, καὶ Σεμέλας ὠδῖνα κεραύνιον, ἔπνεε δʼ ἵππου ἔργματʼ, ἀειζώων ἁψάμενος Χαρίτων μοῦνος δʼ εἰν ἱεροῖσι Διωνύσοιο προφήταις μώμου λαιψηρὰς ἐξέφυγε πτέρυγας, Θηβαῖος γενεήν, Σωσικλέος· ἐν δὲ Λυαίου νηῷ φορβειὰν θήκατο καὶ καλάμους.
οὐκέτʼ ἀνὰ Φρυγίην πιτυοτρόφον, ὥς ποτε, μέλψεις, κροῦμα διʼ εὐτρήτων φθεγγόμενος δονάκων, οὐδʼ ἔτι σαῖς παλάμαις Τριτωνίδος ἔργον Ἀθάνας, ὡς πρίν, ἐπανθήσει, νυμφογενὲς Σάτυρε.
δὴ γὰρ ἀλυκτοπέδαις σφίγγῃ χέρας, οὕνεκα Φοίβῳ, θνατὸς ἐὼν, θείαν εἰς ἔριν ἠντίασας.
λωτοὶ δʼ οἱ κλάζοντες ἴσον φόρμιγγι μελιχρὸν ὤπασαν ἐξ ἀέθλων οὐ στέφος, ἀλλʼ ἀίδαν.
ὦ γαστὴρ κυνόμυια, διʼ ἣν κόλακες παράσιτοι ζωμοῦ πωλοῦσιν θεσμὸν ἐλευθερίης.
῀.
ἵζευ ὑπὸ σκιερὰν πλάτανον, ξένε, τάνδε παρέρπων, ἇς ἁπαλῷ Ζέφυρος πνεύματι φύλλα δονεῖ, ἔνθα με Νικαγόρας κλυτὸν εἵσατο Μαιάδος Ἑρμᾶν, ἀγροῦ καρποτόκου ῥύτορα καὶ κτεάνων.
ἔρχευ, καὶ κατʼ ἐμὰν ἵζευ πίτυν, ἃ τὸ μελιχρὸν πρὸς μαλακοὺς ἠχεῖ κεκλιμένα ζεφύρους.
ἠνίδε καὶ κρούνισμα μελισταγές, ἔνθα μελίσδων ἡδὺν ἐρημαίοις ὕπνον ἄγω καλάμοις.
Ὑψίκομον παρὰ τάνδε καθίζεο φωνήεσσαν φρίσσουσαν πυκινοῖς κῶνον ὑπὸ ζεφύροις, καί σοι καχλάζουσιν ἐμοῖς παρὰ νάμασι σύριγξ θελγομένων ἄξει κῶμα κατὰ βλεφάρων, τίς γλύψας τὸν Ἔρωτα παρὰ κρήνῃσιν ἔθηκεν, οἰόμενος παύσειν τοῦτο τὸ πῦρ ὕδατι; ὁ πρὶν ἀεὶ Βρομίου μεμεθυσμένος οἰνάδι πηγῇ, σύντροφος εὐασταῖς, αἰγοπόδης Σάτυρος διχθάδιον κατὰ κῶλον ἀλυκτοπέδῃσι λυγωθεὶς ἔντεα παιδὶ θεᾶς χαλκοτορεῖ Θέτιδος, οὐ σοφὸν ἐκ τέχνας ἀσκῶν πόνον, ἀλλὰ πενιχρὰν ἐργάτιν ἐκ μόχθων ῥυόμενος βιοτάν.
ποῦ σοι κεῖνα κύπελλα, λαφύστιε; ποῦ καλὰ θύρσων πήγματα, καὶ κῶμοι, σκιρτοπόδη Σάτυρε; τίς σε παρὰ σμίλαισι, ποδίκροτον ἅμμα καθάψας, θήκατο, τὸν Βρομίῳ σπάργανʼ ἑλιξάμενον; ἀσχήμων ἔνδεια, καὶ ἁ πάντολμος ἀνάγκα, ἅ με παρʼ Ἡφαίστῳ θῆκε μαριλοπόταν.
πᾶν τὸ περιττὸν ἄκαιρον· ἐπεὶ λόγος ἐστὶ παλαιός, ὡς καὶ τοῦ μέλιτος τὸ πλέον ἐστὶ χολή.
ὦ Πάν, φερβομέναις ἱερὰν φάτιν ἄπυε ποίμναις, κυρτὸν ὑπὲρ χρυσέων χεῖλος ἱεὶς δονάκων, ὄφρʼ αἱ μὲν λευκοῖο βεβριθότα δῶρα γάλακτος οὔθασιν ἐς Κλυμένου πυκνὰ φέρωσι δόμον, σοὶ δὲ καλῶς βωμοῖσι παριστάμενος πόσις αἰγῶν φοίνιον ἐκ λασίου στήθεος αἷμʼ ἐρύγῃ, τέρπε δανειζόμενος τὴν σὴν φρένα· τοῖς δὲ δανεισταῖς κάλλιπε τὴν ψήφων δακτυλοκαμψοδύνην.
εἰρήνη πάντεσσιν, ἐπίσκοπος εἶπεν ἐπελθών.
πῶς δύναται πᾶσιν, ἣν μόνος ἔνδον ἔχει; φεύγετʼ, Ἀριστάρχειοι, ἐπʼ εὐρέα νῶτα θαλάσσης Ἑλλάδα, τῆς ξουθῆς δειλότεροι κεμάδος, γωνιοβόμβυκες μονοσύλλαβοι, οἷσι μέμηλε τὸ σφὶν καὶ σφῶιν, καὶ τὸ μὶν ἠδὲ τό νίν.
τοῦθʼ ὑμῖν εἴη, δυσπέμφελοι· Ἡροδίκῳ δὲ Ἑλλὰς ἀεὶ μίμνοι καὶ θεόπαις Βαβυλών.
ῥήτορα Μαῦρον ἰδὼν ἀπεθαύμασα, τὸν βαρύχειλον, τέχνης ῥητορικῆς δαίμονα λευκοφόρον.
εἰς Νικόλαον Πατριάρχην Ἀλεξανδρείας ὃς βασιλεῖς ἐδάμασσε, καὶ ἠνορέην κατέπαυσεν ἀντιπάλων, πατέρων εἵνεκεν εὐνομίης, οὗτος ὑπὸ σμικρῷ κατάκειται σήματι τῷδε, ἀρχιερεὺς Χριστοῦ Νικόλεως γεγαώς.
ἀλλʼ ἀρετὴ πολύολβος ἐπέπτατο πείρατα κόσμου, καὶ ψυχὴ μακάρων ἀμφιπολεῖ θαλάμους.
τοίην γὰρ βιοτὴν ποθέεσκεν ἐὼν ἐπὶ γαίης, σῶμα καλὸν πιέσας κυδαλίμοις καμάτοις.
στήλην εὐνομίης καὶ σωφροσύνης ἀνάθημα, εἰκόνα Νικόλεω στήσατο Γρηγόριος.
εἶπον, τίς, τίνος ἐσσί, τίνος πατρίδος, τί δὲ νικῇς; Κασμύλος, Εὐαγόρου, Πύθια πύξ, Ῥόδιος.
Μίλωνος τόδʼ ἄγαλμα καλοῦ καλόν, ὃς ποτὶ Πίσῃ ἑπτάκι νικήσας, ἐς γόνατʼ οὐκ ἔπεσεν.
τὸν ἐκ Σινώπης εἰ κλύεις Δαμόστρατον, πίτυν λαβόντα τὴν κατʼ Ἰσθμὸν ἑξάκις, τοῦτον δέδορκας· οὗ κατʼ εὔγυρον πάλην ψάμμον πεσόντος νῶτον οὐκ ἐσφράγισεν.
ἴδʼ ἐς πρόσωπον θηρόθυμον, ὡς ἔτι σῴζει παλαιὰν τὰν ὑπὲρ νίκας ἔριν.
λέγει δʼ ὁ χαλκός· ἁ βάσις με λυσάτω χὠς ἔμπνοος νῦν ἕβδομον κονίσομαι Δίρφυος ἐδμήθημεν ὑπὸ πτυχί· σῆμα δʼ ἐφʼ ἡμῖν ἐγγύθεν Εὐρίπου δημοσίᾳ κέχυται, οὐκ ἀδίκως· ἐρατὴν γὰρ ἀπωλέσαμεν νεότητα, τρηχεῖαν πολέμου δεξάμενοι νεφέλην.
εἰς Οὐράνιον τοῦδʼ ἀρετὰ καὶ δόξα καθʼ Ἑλλάδα, πολλὰ μὲν ἀλλαῖς, πολλὰ δὲ καὶ βουλαῖς ἔργα πονησαμένου Ἀρκάδος αἰχμητᾶ Φιλοποίμενος, ᾧ μέγα κῦδος ἕσπετʼ ἐνὶ πολέμῳ, δούρατος ἁγεμόνι· μανύει δὲ τρόπαια τετυγμένα δισσὰ τυράννων Σπάρτας· αὐξαμέναν δʼ ἄρατο δουλοσύναν.
ὧν ἕνεκεν Τεγέα μεγαλόφρονα Κραύγιδος υἱὸν στᾶσεν, ἀμωμήτου κράντορʼ ἐλευθερίας.
τοῦ Μακεδόνων βασιλέως Ἄφλοιος καὶ ἄφυλλος, ὁδοίπορε, τῷδʼ ἐπὶ νώτῳ Ἀλκαίῳ σταυρὸς πήγνυται ἡλίβατος.
εἰς Σαρδανάπαλον εὖ εἰδώς ὅτι θνητὸς ἔφυς, τὸν θυμὸν ἄεξε, τερπόμενος θαλίῃσι· θανόντι σοι οὔτις ὄνησις.
καὶ γὰρ ἐγὼ σποδός εἰμι, Νίνου μεγάλης βασιλεύσας τόσς ʼ ἔχω ὅσς ʼ ἔφαγον καὶ ἐφύβρισα,, καὶ μετʼ ἔρωτος τέρπνʼ ἐδάην· τὰ δὲ πολλὰ καὶ ὄλβια κεῖνα λέλειπται, ἥδε σοφὴ βιότοιο παραίνεσις ἀνθρώποισιν.
Ἑλλὰς μὲν Θήβας προτέρας προὔκρινεν ἐν αὐλοῖς· Θῆβαι δὲ Πρόνομον, παῖδα τὸν Οἰνιάδου.
εἴ τινα πώποτʼ ἄκουσας Ἐνυαλίου φίλον υἱὸν, καὶ κρατερὸν δυνάμει καὶ θαρσαλέον πολεμίζειν, Ἕκτορα τὸν Πριάμοιο νόει μοῦνον γεγενῆσθαι, ὅν ποτε μαρνάμενον Διομήδης ἔκτανεν ἀνήρ, αἴας πρὸ Τρώων Δαναοῖσι μάχην προφέροντα· ὃν καὶ τῇδε θανόντα τάφος ὅδε ἀμφικαλύπτει.
χείρ με Πολυγνώτου Θασίου κάμεν εἰμὶ δʼ ἐκεῖνος Σαλμωνεύς, βρονταῖς ὃς Διὸς ἀντεμάνην, ὅς με καὶ εἰν Ἀίδῃ πορθεῖ πάλι, καί με κεραυνοῖς βάλλει, μισῶν μου κοὐ λαλέοντα τύπον.
ἴσχε, Ζεῦ, πρηστῆρα, μέθες χόλον εἰμὶ γὰρ ἄπνους.
ὁ σκοπός· ἀψύχοις εἰκόσι μὴ πολέμει.
σῶμα μὲν ἐν κόλποις κατέχει τόδε γαῖα Πλάτωνος· ψυχὴ δʼ ἰσόθεον τάξιν ἔχει μακάρων.
εἰς εἰκόνα Γαβριηλίου ὑπάρχου ἐν Βυζαντίῳ καὶ Φαέθων γραφίδεσσιν ἔχει τύπον ἀλλὰ χαράσσει ἠέλιον τέχνη, κρυπτομένων φαέων, καὶ σέ, σοφὲ πτολίαρχε, γράφει, Γαβριήλιε, τέχνη ἐκτὸς σῶν ἀρετῶν, ἐκτὸς ὅλων καμάτων.
τοῦτον Ἰουλιανόν, νομικῆς φάος, εἶπον ἰδοῦσαι Ῥώμη καὶ Βερόη· πάντα φύσις δύναται.
εἰς εἰκόνα Καλλινίκου κουβικουλαρίου κάλλεϊ μὲν νικᾷς κραδίης τόσον, ὅσσον ὀπωπῆς· τῆς γὰρ ἐπωνυμίης ἄξια πάντα φέρεις.
αἰεὶ δʼ ἐν θαλάμοισι κατευνάζων βασιλῆα πᾶσαν ὑποσπείρεις οὔασι μειλιχίην.
εἰς τὴν εἰκόνα Φιλίππου ἄρχοντος Σμύρνῃ ἐκ Φιλαδελφείης ξεινήια ταῦτα Φιλίππῳ.
φράζεο πῶς μνήμων ἡ πόλις εὐνομίης.
μνήμονες οἱ Κᾶρες πολέων εὐεργεσιάων Παλμᾶν ἰθυδίκην τόσσον ἀγασσάμενοι.
εἰς εἰκόνα τινὸς σοφιστοῦ ἐν Περγάμῳ τὰς μὲν ὑπὲρ μύθων τε καὶ εὐτροχάλοιο μελίσσης εἰκόνας ἱλήκοις δηρὸν ὀφειλόμενος· νῦν δʼ ὑπὲρ ἱδρώτων τε καὶ ἀστυόχοιο μερίμνης τῇδέ σε τῇ γραφίδι στήσαμεν, Ἡρακλάμον.
εἰ δʼ ὀλίγον τὸ γέρας, μὴ μέμφεο· τοῖσδε γὰρ ἡμεῖς αἰεὶ τοὺς ἀγαθοὺς ἄνδρας ἀμειβόμεθα.
Πέτρον ὁρᾷς χρυσέοισιν ἐν εἵμασιν αἱ δὲ παρʼ αὐτὸν ἀρχαὶ ἀμοιβαίων μάρτυρές εἰσι πόνων ἀντολίης πρώτη, καὶ διχθαδίη μετὰ τήνδε κόχλου πορφυρέης, καὶ πάλιν ἀντολίης.
εἰς εἰκόνα Συνεσίου Σχολαστικοῦ ἐπὶ νίκᾐ μάχης ἀνατεθεῖσαν ἐν Βηρυτῷ οὐχὶ παρʼ Εὐρώτᾳ μόνον ἀνέρες εἰσὶ μαχηταί, οὐδὲ παρʼ Ἰλισσῷ μνάμονές εἰσι δίκας· ὡς ἀπὸ τᾶς Σπάρτας, ὡς αὐτᾶς ἀστὸν Ἀθάνας Συνέσιον Νίκα καὶ Θέμις ἠγάσατο.
εἰς εἰκόνα Λογγίνου ὑπάρχου ἐν Βυζαντίῳ Νεῖλος, Περσίς, Ἴβηρ, Σόλυμοι, Δύσις, Ἀρμενίς, Ἰνδοὶ καὶ Κόλχοι σκοπέλων ἐγγύθι Καυκασίων, καὶ πεδία ζείοντα πολυσπερέων Ἀγαρηνῶν Λογγίνου ταχινῶν μάρτυρές εἰσι πόνων, ὡς δὲ ταχὺς βασιλῆι διάκτορος ἦεν ὁδεύων, καὶ ταχὺς εἰρήνην ὤπασε κευθομένην.
γείτονες οὐ Τρισσαὶ μοῦνον Τύχαι ἔπρεπον εἶναι, Κρίσπε, βαθυπλούτου σῆς ἕνεκεν κραδίης, ἀλλὰ καὶ αἱ πάντων πᾶσαι· τί γὰρ ἀνδρὶ τοσῷδε ἀρκέσει εἰς ἑτάρων μυρίον εὐφροσύνην; νῦν δέ σε καὶ τούτων κρέσσων ἐπὶ μείζονʼ ἀέξοι Καῖσαρ.
τίς κείνου χωρὶς ἄρηρε τύχη; εἰς εἰκόνα ἀνατεθεῖσαν ἐν τοῖς Πλακιδίας ὑπὸ τῶν τοῦ νέου σκρινίου Θωμᾶν, παμβασιλῆος ἀμεμφέα κηδεμονῆα, ἄνθεσαν οἱ τὸ νέον τάγμα μετερχόμενοι, θεσπεσίης ἄγχιστα συνωρίδος, ὄφρα καὶ αὐτῇ εἰκόνι χῶρον ἔχῃ γείτονα κοιρανίης.
αὐτὸς γὰρ ζαθέοιο θρόνους ὕψωσε μελάθρου, πλοῦτον ἀεξήσας, ἀλλὰ μετʼ εὐσεβίης.
εὔγνωμον τὸ πόνημα· τί γὰρ γραφὶς οἶδεν ὀπάσσαι, εἰ μὴ τοῖς ἀγαθοῖς μνῆστιν ὀφειλομένην; τὸν μέγαν ἐν βουλαῖς Θεοδόσιον, Ἀσίδος ἀρχόν, εἰκόνι μαρμαρέῃ στήσαμεν ἀνθύπατον, οὕνεκα Σμύρναν ἔγειρε καὶ ἤγαγεν ἐς φάος αὖθις, ἔργοις θαυμασίοις πολλὸν ἀειδομένην.
Δαμόχαρι, κλυτόμητι δικασπόλε, σοὶ τόδε κῦδος, ὅττι γε τὴν Σμύρναν μετὰ λοίγια πήματα σεισμοῦ, ἐσσυμένως πονέων, αὖθις πάλιν ἐξετέλεσσας.
πᾶσα φύσις, βασίλεια, τεὸν κράτος αἰὲν ἀείδει, οὕνεκα δυσμενέων στίχας ὤλεσας, οὕνεκα φέγγος ἀνδράσι σωφρονέουσι κακὴν μετὰ δῆριν ἀνῆψας, ἱππολύτης δʼ ἐκέδασσας ὁμόγνια πήματα χάρμης.
ῥητῆρες Θεόδωρον ἐμέλλομεν εἰς ἓν ἰόντες χρυσείαις γραφίδεσσιν ἀειμνήστοισι γεραίρειν, εἰ μὴ χρυσὸν ἔφευγε καὶ ἐν γραφίδεσσιν ἐόντα.
Νικήταν δορίτολμον ἄναξ, στρατός, ἄστεα, δῆμος στῆσαν ὑπὲρ μεγάλων Μηδοφόνων καμάτων.
τὸν μέγαν ἐν πολέμοισι, τὸν ἄτρομον ἡγεμονῆα, Νικήταν ἀρετῶν εἵνεκεν οἱ Πράσινοι.
Πρόκλος ἐγὼ Παύλου, Βυζάντιος, ὃν περὶ δῶμα τηλεθάοντα Δίκης βασιλήιος ἥρπασεν αὐλή, ὄφρʼ εἴην στόμα πιστὸν ἐρισθενέος βασιλῆος.
ἀγγέλλει δʼ ὅδε χαλκὸς ὅσον γέρας ἐστὶν ἀέθλων.
καὶ τὰ μὲν εἴκελα πάντα καὶ υἱέι καὶ γενετῆρι· ἐν δʼ ὑπάτων ῥάβδοισι πάις νίκησε τοκῆα.
θαύμασε τὸν Κινύρην ὁ πάλαι χρόνος ἢ Φρύγας ἄμφω· σὸν δέ, Λέων, ἡμεῖς κάλλος ἀεισόμεθα, Κερκαφίδη περίβωτε· μακαρτάτη ἔστʼ ἄρα νήσων καὶ Ῥόδος, ἣ τοίῳ λάμπεται ἠελίῳ.
εἰ τοιόσδε Λέων λάχεν ἀντίος Ἡρακλῆι, οὐκ ἦν Ἀλκίδεω τοῦτο τὸ δωδέκατον.
τῷ ξοάνῳ τὸν παῖδα Θυώνιχον, οὐχ ἵνα λεύσσῃς ὡς καλὸς ἐν τῇδε μνάματος ἀγλαΐᾳ, ἀλλʼ ἵνα σοὶ τὸν ἄεθλον ὃν ἐξεπόνησε μαθόντι, ὧ ʼγαθέ, τᾶς αὐτᾶς ζᾶλος ἔοι μανίας.
οὗτος ὁ μὴ κλίνας καμάτῳ πόδα, πάντα δʼ ἀγῶνι ἅλικα νικήσας, ὁπλότερον, πρότερον.
ἴσως με λεύσσων, ξεῖνε, ταυρογάστορα καὶ στερρόγυιον, ὡς Ἄτλαντα δεύτερον, θαμβεῖς, ἀπιστῶν εἰ βρότειος ἡ φύσις.
ἀλλʼ ἴσθι μʼ Ἡρᾶν Λαδικῆα πάμμαχον, ὃν Σμύρνα καὶ δρῦς Περγάμου κατέστεφεν, Δελφοί, Κόρινθος, Ἦλις, Ἄργος, Ἄκτιον λοιπῶν δʼ ἀέθλων ἢν ἐρευνήσῃς κράτος, καὶ τὴν Λίβυσσαν ἐξαριθμήσεις κόνιν.
Λᾴδας τὸ στάδιον εἴθʼ ἥλατο, εἴτε διέπτη, δαιμόνιον τὸ τάχος, οὐδὲ φράσαι δυνατόν.
οἷος ἔης φεύγων τὸν ὑπήνεμον, ἔμπνοε Λᾴδα, Θῦμον, ἐπʼ ἀκροτάτῳ πνεύματι θεὶς ὄνυχα, τοῖον ἐχάλκευσέν σε Μύρων, ἐπὶ παντὶ χαράξας σώματι Πισαίου προσδοκίην στεφάνου.
πλήρης ἐλπίδος ἐστίν, ἄκροις δʼ ἐπὶ χείλεσιν ἄσθμα ἐμφαίνει κοίλων ἔνδοθεν ἐκ λαγόνων.
πηδήσει τάχα χαλκὸς ἐπὶ στέφος, οὐδὲ καθέξει ἁ βάσις.
ὦ τέχνη πνεύματος ὠκυτέρα.
εἰκών, τίς ς ʼ ἀνέθηκε, τίνος χάριν, ἢ τίνι, λέξον.
ἀντὶ παλαισμοσύνης θῆκε Λύρωνι πόλις.
ταύτην Εὐσεβίῳ Βυζαντιὰς εἰκόνα Ῥώμη πρὸς δισσαῖς ἑτέραις, εἵνεκεν ἱπποσύνης.
οὐ γὰρ ὃ γʼ ἀμφήριστον ἑλὼν ἐστέψατο νίκην, ἀλλὰ πολὺ κρατέων ποσσὶ καὶ ἠνορέῃ.
τοὔνεκεν ἀντιβίων ἔριν ἔσβεσεν ἀλλὰ καὶ αὐτὴν δήμου τὴν προτέρην παῦσε διχοστασίην.
εἰς βάκχην ἐν Βυζαντίῳ ἔκφρονα τὴν βάκχην οὐχ ἡ φύσις, ἀλλʼ ἡ τέχνη θήκατο, καὶ μανίην ἐγκατέμιξε λίθῳ.
εἰς τὸ αὐτό ἴσχετε τὴν βάκχην, μή, λαϊνέη περ ἐοῦσα, οὐδὸν ὑπερθεμένη, νηὸν ὑπεκπροφύγᾐ.
εἰς τὸ αὐτό οὔπω ἐπισταμένην τάχα κύμβαλα χερσὶ τινάξαι Βάκχην αἰδομένην στήσατο λαοτύπος οὕτω γὰρ προνένευκεν· ἔοικε δʼ τοῦτο βοώσῃ· ἔξιτε· καὶ παταγῶ, μηδένος ἱσταμένου.
τίς ἀδε; βάκχα.
τίς δέ μιν ξέσε; Σκόπας τίς δʼ ἐξέμηνε, Βάκχος, ἢ Σκόπας; Σκόπας.
Ἀντολίαι, δύσιες, κόσμου μέτρα· καὶ τὰ Νέρωνος ἔργα διʼ ἀμφοτέρων ἵκετο γῆς περάτων.
ἥλιος Ἀρμενίην ἀνιὼν ὑπὸ χερσὶ δαμεῖσαν κείνου, Γερμανίην δʼ εἶδε κατερχόμενος.
δισσὸν ἀειδέσθω πολέμου κράτος· οἶδεν Ἀράξης καὶ Ῥῆνος, δούλοις ἔθνεσι πινόμενοι.
εἰς στήλην Ἰουστινιανοῦ βασιλέως ἐν τῷ ἱπποδρόμῳ ταῦτά σοι, ὦ βασιλεῦ Μηδοκτόνε, δῶρα κομίζει σῆς Ῥώμης γενέτης καὶ πάϊς Εὐστάθιος, πῶλον ὑπὲρ νίκης, Νίκην στεφανηφόρον ἄλλην, καὶ σὲ μετηνεμίῳ πώλῳ ἐφεζόμενον.
ὑψός ʼ, Ἰουστινιανέ, τεὸν κράτος· ἐν χθονὶ δʼ αἰεὶ δεσμὸς ἔχοι Μήδων καὶ Σκυθέων προμάχους.
εἰς τὸ αὐτό πῶλον ὁμοῦ καὶ ἄνακτα καὶ ὀλλυμένην Βαβυλῶνα χαλκὸς ἀπὸ σκύλων ἔπλασεν Ἀσσυρίων.
ἔστι δʼ Ἰουστινιανός, ὃν ἀντολίης ζυγὸν ἕλκων στῆσεν Ἰουλιανός, μάρτυρα μηδοφόνον.
εἰς στήλην Ἰουστίνου βασιλέως ἐν τῷ λιμένι τοῦτο παρʼ αἰγιαλοῖσιν ἐγὼ Θεόδωρος ὕπαρχος στῆσα φαεινὸν ἄγαλμα Ἰουστίνῳ βασιλῆι, ὄφρα καὶ ἐν λιμένεσσιν ἑὴν πετάσειε γαλήνην.
εἰς στήλην Θεοδοσίου βασιλέως Ἔκθορες ἀντολίηθε, φαεσφόρος ἥλιος ἄλλος, Θευδόσιε, θνητοῖσι, πόλου μέσον, ἠπιόθυμε, ὠκεανὸν παρὰ ποσσὶν ἔχων μετʼ ἀπείρονα γαῖαν, πάντοθεν αἰγλήεις, κεκορυθμένος, ἀγλαὸν ἵππον ῥηιδίως, μεγάθυμε, καὶ ἐσσύμενον κατερύκων.
τὸν κρατερὸν Βύζαντα καὶ ἱμερτὴν Φιδάλειαν εἰν ἑνὶ κοσμήσας ἄνθετο Καλλιάδης.
ἱμερτὴ Φιδάλεια δάμαρ Βύζαντος ἐτύχθην εἰμὶ δὲ βουπαλέος δῶρον ἀεθλοσύνης.
Κύπριδος ἅδʼ εἰκών φέρʼ ἰδώμεθα μὴ Βερενίκας· διστάζω ποτέρᾳ φῇ τις ὁμοιοτέραν.
Ζήνωνα πτολίαρχος Ἰουλιανὸς βασιλῆα· Ζήνωνος παράκοιτιν Ἰουλιανὸς Ἀριάδνην.
οἶκον Ἄναξ Ἑλικῶνος ἀνηβήσαντα νοήσας κυδαλίμοις καμάτοισιν Ἰουλιανοῦ πολιάρχου, Πιερικῶν προπάροιθε δόμων παγχρύσεος ἔστη.
κῦδος Ἰουλιανοῦ παναοίδιμον, ὃς μετὰ κόσμον Πιερίδων χρυσέην στῆσεν Ἀναστασίην.
ἄλλον ὑπὲρ νίκας ἐναρηφόρον ἔνδοθι Σούσων ὁ θρασὺς ἀνστήσει Μῆδος ἄνακτι τύπον· ἄλλον ἀκειρεκόμας Ἀβάρων στρατὸς ἔκτοθεν Ἴστρου, κείρας ἐκ κεφαλῆς βόστρυχον αὐσταλέης· τὸν δʼ ὑπὲρ εὐνομίας ἐριθηλέος ἐνθάδε τοῦτον ἐξ ὑπάτου μίτρης στῆσεν ἄνασσα πόλις.
ἔμπεδος ἀλλὰ μένοις, Βυζαντιὰς ἔμμορε Ῥώμα, θεῖον Ἰουστίνου κάρτος ἀμειψαμένα.
οὗτος ὁ κοσμήσας Ὑπάτων θρόνον, ὃν τρισέπαρχρν καὶ πατέρα βασιλῆες ἑὸν καλέσαντο μέγιστοι, χρύσεος ἕστηκεν Αὐρηλιανός· τὸ δʼ ἔργον τῆς βουλῆς, ἧς αὐτὸς ἑκὼν κατέπαυσεν ἀνίας.
εἰς ἄρχοντα Μῖξον μειλιχίῃ βαιὸν φόβον, ὅττι καὶ αὐτὴ βομβήεσσα μέλισσα κορύσσεται ὀξέι κέντρῳ.
οὐ γὰρ ἄτερ μάστιγος ἰθύνεται ἵππος ἀγήνωρ· οὐδὲ συῶν ἀγέλη ἐπιπείθεται ἀνδρὶ νομῆι, πρὶν καὶ ἐριγδούποιο καλαύροπος ἦχον ἀκούσῃ.
Ζηνὶ καὶ Ἀπόλλωνι καὶ Ἄρεϊ τέκνον ἀνάκτων εἴκελον, εὐκταίη μητέρος εὐτοκίη, πάντα τοι ἐκ Μοιρέων βασιλήια, πάντα τέλεια ἦλθεν ἐποιήθης δʼ ἔργον ἀοιδοπόλων.
Ζεὺς σκῆπτρον βασίλειον, Ἄρης δόρυ, καλλοσύνην δὲ Φοῖβος ἔχει· παρὰ σοὶ δʼ ἀθρόα πάντα, Κότυ.
οἱ τρεῖς Τυνδαρίδαι, Κάστωρ, Ἑλένη, Πολυδεύκης.
ὄμματα μὲν κούρης μόλις ἡ γραφίς, οὔτε δὲ χαίτην, οὔτε σέλας χροιῆς ἄκρον ἀπεπλάσατο.
εἴ τις μαρμαρυγὴν δύναται φαεθοντίδα γράψαι, μαρμαρυγὴν γράψει καὶ Θεοδωριάδα βάσκανος ἡ γραφίς ἐσσι, καὶ εἰσορόωσι μεγαίρεις χρύσεα κεκρυφάλοις βόστρυχα κρυψαμένη.
εἰ δʼ ὑπάτης κεφαλῆς ὑπάτην χάριν εἰκόνι κεύθεις, οὐδʼ ἐπὶ τῷ λοιπῷ κάλλεϊ πίστιν ἔχεις.
πᾶσα γραφὶς μορφῇσι χαρίζεται· ἀλλὰ σὺ μούνη τῆς Θεοδωριάδος κλέψας ἀπʼ ἀγλαΐας.
εἰς τὴν ἑαυτοῦ ἀδελφήν τῆς χρυσῆς εἰκὼν ἢ Κύπριδος, ἢ Στρατονίκης.
Μαχλὰς ἐγὼ γενόμην Βυζαντίδος ἔνδοθι Ῥώμης, ὠνητὴν φιλίην πᾶσι χαριζομένη· εἰμὶ δὲ Καλλιρόη πολυδαίδαλος, ἣν ὑπʼ ἔρωτος οἰστρηθεὶς Θωμᾶς τῇδʼ ἔθετο γραφίδι, δεικνὺς ὅσσον ἔχει πόθον ἐν φρεσὶν ἶσα γὰρ αὐτῷ κηρῷ τηκομένῳ κραδίη ἡ κραδίη.
εἰς τὸ ἐν Ὀλυμπίᾳ Διὸς ἄγαλμα ἢ θεὸς ἦλθʼ ἐπὶ γῆν ἐξ οὐρανοῦ, εἰκόνα δείξων, Φειδία· ἢ σὺ γʼ ἔβης τὸν θεὸν ὀψόμενος.
τὸν ἐν Ῥόδῳ κολοσσὸν ὀκτάκις δέκα Χάρης ἐποίει πήχεων ὁ Λίνδιος.
εἰς Αἴαντος εἰκόνα αἶαν Τιμομάχου πλέον ἢ πατρός, ἥρπασετέχνα τὴν φύσιν ὁ γράψας εἶδέ σε μαινόμενον, καὶ συνελυσσήθη χεὶρ ἀνέρι, καὶ τὰ κεραστὰ δάκρυα τοὺς λύπης πάντας ἔμιξε πόνους.
οὐκ ἀδαὴς ἔγραψε Κίμων τάδε· παντὶ δʼ ἐπʼ ἔργῳ μῶμος, ὃν οὐδʼ ἥρως Δαίδαλος ἐξέφυγεν.
ἁ τέχνα τὸν ἔλεγχον ἀπώλεσεν οὐδὲ δὲ γὰρ αὐτὰ μανῦσαι δύναται τῷ πόρε τὰν κεφαλάν.
Τοὐμπρασιῇ φύλακος μακρὰν ἀποτῆλε φύλαξαι.
τοῖος, ὁκοῖον ὁρᾷς, ὦ παρʼ ἔμʼ ἐρχόμενε σύκινος, οὐ ῥίνῃ πεπονημένος, οὐδʼ ἀπὸ μίλτου, ἀλλʼ ἀπὸ ποιμενικῆς αὐτομαθοῦς ξοΐδος ἀχρείως γέλασόν με, τὰ δʼ Εὐκλείους πεφύλαξο σίνεσθαι, μὴ καὶ σαρδάνιον γελάσῃς.
τέχνης πυρσὸν ὄπασσα φερέσβιον ἐκ δʼ ἄρα τέχνης καὶ πυρὸς ἀλλήκτου πήματος ὄψιν ἔχω.
ἦ μερόπων ἀχάριστον ἀεί γένος, εἴ γε Προμηθεὺς ἀντʼ εὐεργεσίης ταῦθʼ ὑπὸ χαλκοτύπων.
χαλκὸν μὲν καλέεσκεν ἀτειρέα βίβλος Ὁμήρου· ἀλλά μιν ὁ πλάστης δεῖξεν ἐλεγχομένην.
δεῦρʼ ἴδε γὰρ στενάχοντα Προμηθέα, δεῦρʼ ἴδε χαλκοῦ τειρομένου σπλάγχνων ἐκ μυχάτων ὀδύνας.
Ἥρακλες, νεμέσησον, ἐπεὶ μετὰ σεῖο φαρέτρην Ἰαπετιονίδης ἄλγος ἄπαυστον ἔχει.
εἰς Τάνταλον ἐπὶ ποτηρίου γεγλυμμένον οὗτος ὁ πρὶν μακάρεσσι συνέστιος, οὗτος ὁ νηδὺν πολλάκι νεκταρέου πλησάμενος πόματος, νῦν λιβάδος θνητῆς ἱμείρεται· ἡ φθονερὴ δὲ κρᾶσις ἀεὶ χείλευς ἐστὶ ταπεινοτέρη.
πῖνε, λέγει τὸ τόρευμα, καὶ ὄργια μάνθανε σιγῆς· οἱ γλώσσῃ προπετεῖς ταῦτα κολαζόμεθα.
θλῖβε δρακοντείους περιμήκεας ὄβριμε δειρὰς Ἥρακλες, δακέτων ἄγχε βαθεῖς φάρυγας.
ἐξέτι νηπιάχοιο χόλον ζηλήμονος Ἥρης ἄμπαυσον μοχθεῖν γνῶθι καὶ ἐκ βρέφεος.
οὐ γάρ σοι κρητὴρ χαλκήλατος οὐδὲ, λέβητες, ἀλλʼ ὁδὸς εἰς αὐλὴν Ζηνός, ἔπαθλον ἔφυ.
δέρκεο μυριόμοχθε τεοὺς Ἥρακλες ἀγῶνας, οὓς τλὰς ἀθανάτων οἶκον Ὄλυμπον ἔβης· Γηρυόνην, κλυτὰ μῆλα, μέγαν πόνον Αὐγείαο, πώλους, Ἱππολύτην, πουλυκάρηνον ὄφιν, κάπρον, θωυκτῆρα Χάους κύνα, θῆρα Νεμείης, οἰωνούς, ταῦρον, Μαιναλίην ἔλαφον.
νῦν δὲ κατʼ ἄκρα πόληος ἀπορθήτοιο βεβηκὼς Περγαμίης, μεγάλους ῥύεο Τηλεφίδας.
Ἡρακλέους ἆθλοι πρῶτα μὲν ἐν Νεμέῃ βριαρὸν κατέπεφνε λέοντα, δεύτερον, ἐν Λέρνῃ πολυαύχενον ὤλεσεν ὕδραν.
τὸ τρίτον αὖτʼ ἐπὶ τοῖς Ἐρυμάνθιον ἔκτανε κάπρον.
χρυσόκερων ἔλαφον μετὰ ταῦτʼ ἤγρευσε, τέταρτον.
πέμπτον δʼ, ὄρνιθας Στυμφαλίδας ἐξεδίωξεν.
ἕκτον, Ἀμαζονίδος κόμισε ζωστῆρα φαεινόν.
ἕβδομον, Αὐγείου πολλὴν κόπρον ἐξεκάθηρεν.
ὄγδοον, ἐκ Κρήτηθε πυρίπνοον ἤλασε ταῦρον.
εἴνατον, ἐκ Θρῄκης Διομήδεος ἤγαγεν ἵππους.
Γηρυόνου, δέκατον, βόας ἤγαγεν ἐξ Ἐρυθείης.
Κέρβερον, ἑνδέκατον, κύνʼ ἀνήγαγεν ἐξ Ἀίδαο.
δωδέκατον, ἐκόμισσεν ἐς Ἑλλάδα χρύσεα μῆλα.
τὸ τρισκαιδέκατον, τοῖον λυγρὸν ἔσχεν ἄεθλον μουνονυχὶ πεντήκοντα ξυνελέξατο κούραις.
εἰς τὸ αὐτό ὤλεσα τὸν Νεμέας θῆρʼ ἄπλετον, ὤλεσα δʼ ὕδρην καὶ ταῦρον, κάπρου δʼ ἀμφετίναξα γένυν ζωστῆρʼ ἑλκύσσας, πώλους Διομήδεος εἷλον χρύσεα μᾶλα κλάσας, Γηρυόνην ἔλαβον Αὐγείας μʼ ἐδάη· κεμὰς οὐ φύγεν ἔκτανον ὄρνις· Κέρβερον ἠγαγόμην αὐτὸς Ὄλυμπον ἔχω.
μηκέτι ταυροβόροιο βαρὺ βρύχημα λέοντος πτήσσετε, ληινόμοι γειαρόται Νεμέης· ἦ γὰρ ὑφʼ Ἡρακλῆος ἀριστάθλοιο δέδουπεν, αὐχένα θηροφόνοις ἀγχόμενος παλάμαις.
ποίμνας ἐξελάσασθε· πάλιν μυκηθμὸν ἀκούοι ἠχώ, ἐρημαίης ἐνναέτειρα νάπης.
καὶ σύ, λεοντόχλαινε, πάλιν θωρήσσεο ῥινῷ Ἥρης πρηΰνων μισονόθοιο χόλον.
ἐκ Νεμέης ὁ λέων, ἀτὰρ ὁ ξένος Ἀργόθεν αἷμα, πολλὸν ὁ μὲν θηρῶν λῷστος, ὁ δʼ ἡμιθέων.
ἔρχονται δʼ ἐς ἀγῶνα καταντίον ὄμμα βαλόντες λοξὸν ὑπὲρ ζωᾶς ἀμφότεροι σφετέρας.
Ζεῦ πάτερ, ἀλλʼ εἴη τὸν ἀπʼ Ἄργεος ἀνέρα νικᾶν, ἐμβατὸς ὡς αὖ τοι καὶ Νεμέα τελέθοι.
τί πρῶτον, τί δʼ ἔπειτα φρεσίν, τί δὲ λοίσθιον ὄσσοις θαυμάσομαι τέχνης ἀνέρος ἠδʼ ἐλάφου; ὧν ὁ μὲν ἰξύι θηρὸς ἐπεμβεβαὼς γόνυ βρίθει, εὐπτόρθων παλάμαις δραξάμενος κεράων· ἡ δʼ ὑπὸ χάσματι πολλὰ καὶ ἄσθματι φυσιόωσα γλώσσῃ σημαίνει θλιβομένην κραδίην.
Ἥρακλες, γήθησον, ὅλη κεμὰς ἄρτι τέθηλεν οὐ κέρασιν μούνοις, ἀλλὰ τέχνῃ χρυσέη.
χαλκὸν ἀποιμώζοντα τίς ἔπλασε; τίς δʼ ὑπὸ τέχνας καὶ πόνον ἐν μορφᾷ καὶ θράσος εἰργάσατο; ἔμψυχον τὸ πλάσμα· καὶ οἰκτείρω μογέοντα, καὶ φρίττω κρατερὸν τὸν θρασὺν Ἡρακλέην· Ἀνταῖον γὰρ ἔχει πεπονημένον ἐκ παλαμάων ἰδνωθεὶς δὲ δοκεῖ καὶ στοναχὰν ἱέναι.
εἰς Ἡρακλέα μεθύοντα οὗτος ὁ νῦν ὕπνῳ βεβαρημένος ἠδὲ κυπέλλῳ, Κενταύρους νήφων οἰνοβαρεῖς ὄλεσεν.
εἰς τὸ αὐτό οὗτος ὁ πανδαμάτωρ, ὁ παρʼ ἀνδράσι δωδεκάεθλος μελπόμενος κρατερῆς εἵνεκεν ἠνορέης, οἰνοβαρὴς μετὰ δαῖτα μεθυσφαλὲς ἴχνος ἑλίσσει, νικηθεὶς ἁπαλῷ λυσιμελεῖ Βρομίῳ.
εἰς εἰκόνα Λυσιμάχου βασιλέως χαίτην καὶ ῥόπαλον καὶ ἐν ὀφθαλμοῖσιν ἀταρβῆ θυμὸν ὁρῶν, βλοσυρόν τʼ ἀνδρὸς ἐπισκύνιον, ζήτει δέρμα λέοντος ἐπʼ εἰκόνι· κἢν μὲν ἐφεύρῃς, Ἡρακλέης, εἰ δʼ οὔ, Λυσιμάχοιο πίναξ.
εἰς εἰκόνα Ἡρακλέους οἵῳ Θειοδάμας πρὶν ὑπήντεεν Ἡρακλῆι, τοῖον ὁ τεχνίτης τὸν Διὸς εἰργάσατο, βοῦν ἀρότην ἕλκοντα, καὶ ἀντανύοντα κορύνην· ἀλλʼ οὐ τὴν ὀλοὴν γράψε βοοσφαγίην.
ναὶ τάχα Θειοδάμαντι γοήμονα χείλεσι φωνὴν ἥρμοσεν, ἧς ἀίων φείδεται Ἡρακλέης.
εἰς εἰκόνα ἑτέραν τοῦ αὐτοῦ οἷον καὶ Κρονίδης ἔσπειρέ σε τῇ τρισελήνῳ νυκτί, καὶ Εὐρυσθεὺς εἶδεν ἀεθλοφόρον, κἠκ πυρὸς εἰς Οὔλυμπον ἐκώμασας, ὦ βαρύμοχθε Ἀλκείδη, τοίην εἰκόνα σου βλέπομεν.
Ἀλκμήνης δʼ ὠδῖνας ἔχει λίθος· αἱ δὲ μεγαυχεῖς Θῆβαι νῦν μύθων εἰσὶν ἀπιστότεραι.
εἰς ἄγαλμα τοῦ αὐτοῦ Ἥρακλες, ποῦ σοι πτόρθος μέγας, ἥ τε Νέμειος χλαῖνα, καὶ ἡ τόξων ἔμπλεος ἰοδόκη; ποῦ σοβαρὸν βρίμημα; τί ς ʼ ἔπλασεν ὧδε κατηφῆ Λύσιππος, χαλκῷ τʼ ἐγκατέμιξʼ ὀδύνην; ἄχθῃ γυμνωθεὶς ὅπλων σέο· τίς δὲ ς ʼ ἔπερσεν; ὁ πτερόεις, ὄντως εἷς βαρὺς ἆθλος, Ἔρως.
εἷς τὸ αὐτό Ἥρη τοῦτʼ ἄρα λοιπὸν ἐβούλετο πᾶσιν ἐπʼ ἄθλοις, ὅπλων γυμνὸν ἰδεῖν τὸν θρασὺν Ἡρακλέα.
ποῦ χλαίνωμα λέοντος, ὃ τʼ εὐροίζητος ἐπʼ ὤμοις ἰός, καὶ βαρύπους ὄζος ὁ θηρολέτης; πάντα ς ʼ Ἔρως ἀπέδυσε· καὶ οὐ ξένον, εἰ Δία κύκνον ποιήσας, ὅπλων νοσφίσαθʼ Ἡρακλέα.
εἰς ἀνδριάντα Θησέως καὶ τὸν Μαραθωνίου ταύρου θαῦμα τέχνης ταύρου τε καὶ ἀνέρος, ὧν ὁ μὲν ἀλκᾷ θῆρα βίῃ βρίθει, γυῖα τιταινόμενος ἶνας δʼ αὐχενίους γνάμπτων, παλάμῃσιν ἔμαρψεν, λαιῇ μυκτῆρας, δεξιτερῇ δὲ κέρας, ἀστραγάλους δʼ ἐλέλιξε· καὶ αὐχένα θήρ ὑπὸ χερσὶν δαμνάμενος κρατεραῖς ὤκλασεν εἰς ὀπίσω.
ἔστι δʼ ὀΐσσασθαι τέχνης ὕπο τῷδʼ ἐνὶ χαλκῷ θῆρα μὲν ἐμπνείειν, ἄνδρα δʼ ἱδρῶτι ῥέειν.
εἰς ἀνδριάντα Καπανέως εἰ τοῖος Θήβης Καπανεὺς ἐπεμήνατο πύργοις, ἄμβασιν ἠερίην κλίμακι μησάμενος, εἷλεν ἂν ἄστυ βίῃ καὶ ὑπὲρ μόρον.
αἴδετο γάρ ῥα καὶ σκηπτὸς Κρονίδου τοῖον ἑλεῖν πρόμαχον.
εἰς Ἴκαρον χαλκοῦν ἐν λουτρῷ ἱστάμενον Ἴκαρε, κηρὸς μέν σε διώλεσε· νῦν δὲ σε κηρῷ ἤγαγεν εἰς μορφὴν αὖθις ὁ χαλκοτύπος.
ἀλλά γε μὴ πτερὰ πάλλε κατʼ ἠέρα, μὴ τὸ λοετρὸν, ἠερόθεν πίπτων, Ἰκάριον τελέσῃς.
εἰς τὸ αὐτό Ἴκαρε, χαλκὸς ἐὼν μιμνῄσκεο· μηδέ σε τέχνη, μηδʼ ἀπάφῃ πτερύγων ζεῦγος ἐπωμάδιον.
εἰ γὰρ ζωὸς ἐὼν πέσες ἐν πελάγεσσι θαλάσσης, πῶς ἐθέλεις πτῆναι χάλκεον εἶδος ἔχων; εἰς Ἱππόλυτον διαλεγόμενον τᾖ τροφῇ τῆς Φαίδρας Ἱππόλυτος τῆς γρηὸς ἐπʼ οὔατι νηλέα μῦθον φθέγγεται· ἀλλʼ ἡμεῖς οὐ δυνάμεσθα κλύειν.
ὅσσον δʼ ἐκ βλεφάροιο μεμηνότος ἔστι νοῆσαι, ὅττι παρεγγυάᾳ μηκέτʼ ἄθεσμα λέγειν.
εἰς εἰκόνα Τηλέφου τετρωμένου οὗτος ὁ Τευθρανίας πρόμος ἄσχετος, οὗτος ὁ τὸ πρὶν Τήλεφος αἱμάξας φρικτὸν Ἄρη Δαναῶν, Μυσὸν ὅτε πλήθοντα φόνῳ ἐκέρασσε Κάυκον, οὗτος ὁ Πηλιακοῦ δούρατος ἀντίπαλος, νῦν ὀλοὸν μηρῷ κεύθων βάρος, οἷα λιπόπνους τήκεται, ἐμψύχῳ σαρκὶ συνελκόμενος.
οὗ καὶ τειρομένοιο περιπτώσσοντες Ἀχαιοὶ φύρδην Τευθρανίας νεῦνται ἀπʼ ἠιόνος.
εἰς εἰκόνα Φιλοκτήτου καὶ τὸν ἀπὸ Τρηχῖνος ἰδὼν πολυώδυνον ἥρω, τόνδε Φιλοκτήτην ἔγραφε Παρράσιος· ἔν τε γὰρ ὀφθαλμοῖς ἐσκληκόσι κωφὸν ὑποικεῖ δάκρυ, καὶ ὁ τρύχων ἐντὸς ἔνεστι πόνος.
ζῳογράφων ὦ λῷστε, σὺ μὲν σοφός, ἀλλʼ ἀναπαῦσαι ἄνδρα πόνων ἤδη τὸν πολύμοχθον ἔδει.
εἰς τὴν αὐτήν ἐχθρὸς ὑπὲρ Δαναοὺς πλάστης ἐμός, ἄλλος Ὀδυσσεύς, ὃς μʼ ἔμνησε κακῆς οὐλομένης τε νόσου.
οὐκ ἤρκει πέτρη, τρῦχος, λύθρον, ἕλκος, ἀνίη· ἀλλὰ καὶ ἐν χαλκῷ τὸν πόνον εἰργάσατο.
εἰς τὸν αὐτόν οἶδα Φιλοκτήτην ὁρόων, ὅτι πᾶσι φαείνει ἄλγος ἑόν, καὶ τοῖς τηλόθι δερκομένοις.
ἄγρια μὲν κομόωσαν ἔχει τρίχα· δεῦρʼ ἴδε κόρσης χαίτην τρηχαλέοις χρώμασιν αὐσταλέην· δέρμα κατεσκληκὸς δὲ φέρει καὶ ῥικνὸν ἰδέσθαι, καὶ τάχα καρφαλέον χερσὶν ἐφαπτομέναις· δάκρυα δὲ ξηροῖσιν ὑπὸ βλεφάροισι παγέντα ἵσταται, ἀγρύπνου σῆμα δυηπαθίης.
εἰς Πύρρον μέλλοντα σφάξαι τὴν Πολυξένην Πύρρος ἐγώ· σπεύδω δὲ πατρὸς χάριν ἡ δὲ κυνῶπις Παλλάδα κικλήσκει, γνωτὸν ἔχουσα Πάριν.
εἰς Χείρωνα τὸν ἱπποκένταυρον Ἀνδρόθεν ἐκκέχυθʼ ἵππος· ἀνέδραμε δʼ ἱππόθεν ἀνήρ, ἀνὴρ νόσφι ποδῶν, κεφαλῆς δʼ ἄτερ αἰόλος ἵππος· ἵππος ἐρεύγεται ἄνδρα, ἀνὴρ δʼ ἀποπέρδεται ἵππον.
εἰς τὸν αὐτόν ἵππος ἔην ἀκάρηνος, ἀνὴρ δʼ ἀτέλεστος ἔκειτο, ὅν γε Φύσις παίζουσα θοῷ ἐνεκέντρισεν ἵππῳ.
εἰς Κυναίγειρον οὔ σε, μάκαρ Κυνέγειρε, τοὶ ὡς Κυνέγειρον ἔγραψε Φᾶσις, ἐπεὶ βριαραῖς ἄνθετο σὺν παλάμαις· ἀλλὰ σοφός τις ἔην ὁ ζωγράφος, οὐδέ σε χειρῶν νόσφισε, τὸν χειρῶν οὕνεκεν ἀθάνατον.
εἰς τὸν αὐτόν Μηδοφόνους μὲν χεῖρας ὑπὲρ γαμψοῖο κορύμβου ναὸς ἀπορνυμένης ἐξέταμον κοπίδες, ἁνίκα που, Κυνέγειρε, φυγάς ποτε φορτὶς ἐκείνα ὥσπερ ἀπʼ εὐναίας εἴχετο σᾶς παλάμας.
ἀλλὰ καὶ ὣς ἀπρὶξ δόρυ νήιον ἀμφιδακοῦσαι, ἄπνοον ὡμάρτευν τάρβος Ἀχαιμενίοις· καὶ τὰς μέν τις ἀνὴρ ἕλε βάρβαρος· ἁ δέ γε χειρῶν νίκα Μοψοπίοις μίμνε παρʼ ἐνναέταις.
εἰς στήλην Ἀλεξάνδρου τοῦ Μακεδόνος Λύσιππε, πλάστα Σικυώνιε, θαρσαλέη χείρ, δάιε τεχνίτα, πῦρ τοι ὁ χαλκὸς ὁρῇ, ὃν κατʼ Ἀλεξάνδρου μορφᾶς χέες.
οὐκέτι μεμπτοὶ Πέρσαι· συγγνώμη βουσὶ λέοντα φυγεῖν.
εἰς τὸν αὐτόν τόλμαν Ἀλεξάνδρου καὶ ὅλαν ἀπεμάξατο μορφὰν Λύσιππος· τίνʼ ὁδὶ χαλκὸς ἔχει δύναμιν; αὐδασοῦντι δʼ ἔοικεν ὁ χάλκεος ἐς Δία λεύσσων· γᾶν ὑπʼ ἐμοὶ τίθεμαι· Ζεῦ, σὺ δʼ Ὄλυμπον ἔχε.
εἰς τὸν αὐτόν αὐτὸν Ἀλέξανδρον τεκμαίρεο· ὧδε τὰ κείνου ὄμματα, καὶ ζωὸν θάρσος ὁ χαλκὸς ἔχει· ὃς μόνος, ἣν ἐφορῶσιν ἀπʼ αἰθέρος αἱ Διὸς αὐγαί, πᾶσαν Πελλαίῳ γῆν ὑπέταξε θρόνῳ.
εἰς τὸν αὐτόν τοῦτον Ἀλέξανδρον, μεγαλήτορος υἷα Φιλίππου, δέρκεαι ἀρτιλόχευτον, Ὀλυμπιὰς ὅν ποτε μήτηρ καρτερόθυμον ἔτικτεν· ἀπʼ ὠδίνων δέ μιν Ἄρης ἔργα μόθων ἐδίδασκε, Τύχη δʼ ἐκέλευσεν ἀνάσσειν.
οὐ τὸν βουθοίναν Ἡρακλέα, παῖδες ἀγρῶται, οὐκέτι κερδαλέοις ἐμβατὰ ταῦτα λύκοις, φῶρές τε στείχειν κλοπίην ὁδὸν ἀρνήσονται, εἰ καὶ κωμήτας ἄκριτος ὕπνος ἔχοι.
ἦ γάρ μʼ ἵδρυται Διονύσιος οὐκ ἄτερ εὐχῆς χώρῳ τῷδʼ ἀγαθὸν σύμμαχον Ἡρακλέα.
μὴ τρέσσῃς, ὅτι τόξον, ὁδοιπόρε, καὶ νεοθηγεῖς ἰοὺς γυμνώσας, πρόσθε ποδῶν ἐθέμην, μηδʼ ὅτι βαστάζω ῥόπαλον χερί, μηδʼ ὅτι δέρμα ἀμφʼ ὤμοις χαροποῦ τοῦτο λέοντος ἔχω· πημαίνειν οὐ πάντας ἐπίσταμαι, ἀλλὰ κακούργους· καὶ σῴζειν ἀγαθοὺς ἐξ ἀχέων δύναμαι.
αἰεὶ Λαρτιάδῃ πόντος βαρύς· εἰκόνα χεῦμα ἔκλυσε, κἀκ δέλτων τὸν τύπον ἠφάνισεν.
τί πλέον; εἰν ἐπέεσσιν Ὁμηρείοις γὰρ ἐκείνου εἰκὼν ἀφθάρτοις ἐγγράφεται σελίσιν.
εἰς τὸν Μινώταυρον ὁ παῖς ὁ ταῦρος, ὁ κατὰ μηδὲν ἐντελής, ὁ τῆς τεκούσης τοῦ πάθους κατήγορος, ὁ μιξόθηρ ἄνθρωπος, ἡ διπλῆ φύσις, ὁ ταυρόκρανος, ἡ πλάνη τῶν σωμάτων, ὃς οὔτε βοῦς πέφυκεν, οὔτʼ ἀνὴρ ὅλως.
τίς τὸν Θρήικα τόνδε μονοκρήπιδα Λυκοῦργον χάλκεον, Ἠδωνῶν ταγόν, ἀνεπλάσατο; Βακχιακὸν παρὰ πρέμνον ἴδʼ ὡς ἀγέρωχα μεμηνὼς βριθὺν ὑπὲρ κεφαλᾶς ἀντέτακεν χάλυβα.
μανύει μορφὰ τὸ πάλαι θράσος· ἁ δʼ ἀγέρωχος λύσσα καὶ, ἐν χαλκῷ κεῖνο τὸ πικρὸν ἔχει.
εἰς Ἰφιγένειαν μαίνεται Ἰφιγένεια· πάλιν δέ μιν εἶδος Ὀρέστου ἐς γλυκερὴν ἀνάγει μνῆστιν ὁμαιμοσύνης· τῆς δὲ χολωομένης καὶ ἀδελφεὸν εἰσοροώσης οἴκτῳ καὶ μανίῃ βλέμμα συνεξάγεται.
εἰς ἄγαλμα Νιόβης ἐκ ζωῆς με θεοὶ τεῦξαν λίθον ἐκ δὲ λίθοιο ζωὴν Πραξιτέλης ἔμπαλιν εἰργάσατο.
εἰς τὸ αὐτό δυστήνου Νιόβης ὁράᾳς παναληθέα μορφήν, ὡς ἔτι μυρομένης πότμον ἑὼν τεκέων.
εἰ δʼ ἄρα καὶ ψυχὴν οὐκ ἔλλαχε, μὴ τόδε τέχνῃ μέμφεο· θηλυτέρην εἴκασε λαϊνέην.
εἰς τὸ αὐτό Τανταλὶς ἅδε ποχʼ ἁ δίσς ʼ ἑπτάκι τέκνα τεκοῦσα γαστρὶ μιῇ, Φοίβῳ θῦμα καὶ Ἀρτέμιδι· κούρα γὰρ προὔπεμψε κόραις φόνον, ἄρρεσι δʼ ἄρσην δισσοὶ γὰρ δισσὰς ἔκτανον ἑβδομάδας.
ἁ δὲ τόσας ἀγέλας μάτηρ πάρος, ἁ πάρος εὔπαις, οὐδʼ ἐφʼ ἑνὶ τλάμων λείπετο γηροκόμῳ· μάτηρ δʼ οὐχ ὑπὸ παισίν, ὅπερ θέμις, ἀλλʼ ὑπὸ ματρὸς παῖδες ἐς ἀλγεινοὺς πάντες ἄγοντο τάφους.
Τάνταλε, καὶ δὲ σὲ γλῶσσα διώλεσε, καὶ σέο κούραν χἀ μὲν ἐπετρώθη, σοὶ δʼ ἔπι δεῖμα λίθος.
εἰς τὸ αὐτό στᾶθι πέλας, δάκρυσον ἰδών, ξένε, μυρία πένθη τᾶς ἀθυρογλώσσου Τανταλίδος Νιόβας, ἇς ἐπὶ γᾶς ἔστρωσε δυωδεκάπαιδα λοχείην ἄρτι, τὰ μέν, Φοίβου τόξα, τὰ δʼ, Ἀρτέμιδος.
ἁ δὲ λίθῳ καὶ σαρκὶ μεμιγμένον εἶδος ἔχουσα, πετροῦται· στενάχει δʼ ὑψιπαγὴς Σίπυλος, γλώσσᾳ θνατοῖσιν δολία νόσος, ἇς ἀχάλινος ἀφροσύνα τίκτει πολλάκι δυστυχίαν.
εἰς τὸ αὐτό τίπτε, γύναι, πρὸς Ὄλυμπον ἀναιδέα χεῖρʼ ἀνένεικας, ἔνθεον ἐξ ἀθέου κρατὸς ἀφεῖσα κόμαν; Λατοῦς παπταίνουσα πολὺν χόλον, ὦ πολύτεκνε, νῦν στένε τὰν πικρὰν καὶ φιλάβουλον ἔριν.
ἁ μὲν γὰρ παίδων σπαίρει πέλας· ἁ δὲ λιπόπνους κέκλιται· ᾇ δὲ βαρὺς πότμος ἐπικρέμαται.
καὶ μόχθων οὔπω τόδε σοι τέλος, ἀλλὰ καὶ ἄρσην ἔστρωται τέκνων ἑσμὸς ἀποφθιμένων.
ὦ βαρὺ δακρύσασα γενέθλιον, ἄπνοος αὐτὰ πέτρος ἔσῃ, Νιόβα, κάδεϊ τειρομένα.
εἰς τὸ αὐτό Τανταλὶ παῖ, Νιόβα, κλύʼ ἐμὰν φάτιν, ἄγγελον ἄτας· δέξαι σῶν ἀχέων οἰκτροτάταν λαλιάν.
λῦε κόμας ἀνάδεσμον, ἰώ, βαρυπενθέσι Φοίβου γειναμένα τόξοις ἀρσενόπαιδα γόνον οὔ σοι παῖδες ἔτʼ εἰσίν.
ἀτὰρ τί τόδʼ ἄλλο; τί λεύσσω; αἶ, αἶ, πλημμυρεῖ παρθενικαῖσι φόνος.
ἁ μὲν γὰρ ματρὸς περὶ γούνασιν, ἁ δʼ ἐνὶ κόλποις κέκλιται, ἁ δʼ ἐπὶ γᾶς, ἁ δʼ ἐπιμαστίδιος· ἄλλα δʼ ἀντωπὸν θαμβεῖ βέλος· ἁ δʼ ἐπʼ ὀιστοῖς πτώσσει· τᾶς δʼ ἔμπνουν ὄμμʼ ἔτι φῶς ὁράᾳ.
ἁ δὲ λάλον στέρξασα πάλαι στόμα, νῦν ὑπὸ θάμβευς μάτηρ σαρκοπαγὴς οἷα πέπηγε λίθος.
εἰς εἰκόνα Μηδείας τὴν ἐν Ῥώμῃ τέχνη Τιμομάχου στοργὴν καὶ ζῆλον ἔμιξε Μηδείης, τέκνων εἰς μόρον ἑλκομένων.
τῇ μὲν γὰρ συνένευσεν ἐπὶ ξίφος, ᾗ δʼ ἀνανεύει, σῴζειν καὶ κτείνειν βουλομένη τέκεα.
εἰς τὸ αὐτό τὰν ὀλοὰν Μήδειαν ὅτʼ ἔγραφε Τιμομάχου χείρ, ζάλῳ καὶ τέκνοις ἀντιμεθελκομέναν, μυρίον ἄρατο μόχθον, ἵνʼ ἤθεα δισσὰ χαράξῃ, ὧν τὸ μὲν εἰς ὀργὰν νεῦε, τὸ δʼ εἰς ἔλεον.
ἄμφω δʼ ἐπλήρωσεν· ὅρα τύπον ἐν γάρ ἀπειλᾷ δάκρυον, ἐν δʼ ἐλέῳ θυμὸς ἀναστρέφεται.
ἀρκεῖ δʼ ἁ μέλλησις, ἔφα σοφός· αἷμα δὲ τέκνων ἔπρεπε Μηδείῃ, κοὐ χερὶ Τιμομάχου.
εἰς τὸ αὐτό τίς σοῦ, Κολχὶς ἄθεσμε, συνέγραφεν εἰκόνι θυμόν; τίς καὶ ἐν εἰδώλῳ βάρβαρον εἰργάσατο; ἆρʼ αἰεὶ διψᾷς βρεφέων φόνον; ἦ τις Ἰήσων δεύτερος, ἢ Γλαύκη τις πάλι σοι πρόφασις; ἔρρε, καὶ ἐν κηρῷ παιδοκτόνε.
σῶν γὰρ ἀμέτρων ζήλων εἰς ἃ θέλεις καὶ γραφὶς αἰσθάνεται.
εἰς τὸ αὐτό δεῦρʼ ἴδε παιδολέτειραν ἐν εἰκόνι, δεῦρʼ ἴδʼ ἄγαλμα, Κολχίδα, Τιμομάχου χειρὶ τυπωσαμένου· φάσγανον ἐν παλάμᾳ, θυμὸς μέγας, ἄγριον ὄμμα, παισὶν ἐπʼ οἰκτίστοις δάκρυ κατερχόμενον· πάντα δʼ ὁμοῦ συνέχευεν, ἀμικτότατʼ εἰς ἓν ἀγείρας, αἵματι μὴ χρῶσαι φεισάμενος παλάμαν.
εἰς τὸ αὐτό Τιμόμαχος Μήδειαν ὅτʼ ἔγραφεν, εἰκόνι μορφᾶς ἀψύχου ψυχὰς θήκατο διχθαδίας· ζᾶλον γὰρ λεχέων, τεκέων θʼ ἅμα φίλτρα συνάψας, δεῖξεν ἐν ὀφθαλμοῖς ἀντιμεθελκομέναν.
εἰς τὸ αὐτό δεῦρʼ ἴδε, καὶ θάμβησον ὑπʼ ὀφρύσι κείμενον οἶκτον καὶ θυμόν, βλεφάρων καὶ πυρόεσσαν ἴτυν, καὶ μητρὸς παλάμην ἀλόχοιό τε πικρὰ παθούσης ὁρμῇ φειδομένῃ πρὸς φόνον ἑλκομένην.
ζωγράφος εὖ δʼ ἔκρυψε φόνου τέλος, οὐκ ἐθελήσας θάμβος ἀπαμβλῦναι πένθεϊ δερκομένων.
εἰς τὸ αὐτό Κολχίδα, τὴν ἐπὶ παισὶν ἀλάστορα, τραυλὲ χελιδών, πῶς ἔτλης τεκέων μαῖαν ἔχειν ἰδίων; ἧς ἔτι κανθὸς ὕφαιμος ἀπαστράπτει φόνιον πῦρ, καὶ πολιὸς γενύων ἀφρὸς ἄπο σταλάει· ἀρτιβρεχὴς δὲ σίδηρος ἐφʼ αἵματι.
φεῦγε πανώλη μητέρα, κἀν κηρῷ τεκνοφονοῦσαν ἔτι.
εἰς ἄγαλμα τῆς αὐτῆς μαίνῃ καὶ λίθος οὖσα, καὶ ἐκ κραδίης σέο θυμὸς ὄμματα κοιλήνας ἐς χόλον ηὐτρέπισεν.
ἔμπης οὐδὲ βάσις σε καθέξεται, ἀλλʼ ἄρα θυμῷ πηδήσεις, τεκέων εἵνεκα μαινομένη.
ὤ, τίς ὁ τεχνίτης τόδε γʼ ἔπλασεν, ἢ τίς ὁ γλύπτης, ὃς λίθον εἰς μανίην ἤγαγεν εὐτεχνίῃ εἰς τὴν αὐτήν Μηδείης τύπος οὗτος· ἴδʼ ὡς τὸ μὲν εἰς χόλον αἴρει ὄμμα, τὸ δʼ εἰς παίδων ἔκλασε συμπαθίην.
εἰς Ἀταλάντην καὶ Ἱππομένην ἕδνα γάμων ἔρριπτες, ἢ ἀμβολίην ταχυτῆτος, τοῦτο γέρας κούρῃ χρύσεον, Ἱππόμενες; ἄμφω μῆλον ἄνυσσεν, ἐπεὶ καὶ παρθένον ὁρμῆς εἶργεν, καὶ ζυγίης σύμβολον ἦν Παφίης.
εἰς ἄγαλμα Ἀριάδνης οὐ βροτὸς ὁ γλύπτας· οἵαν δέ σε Βάκχος ἐραστὰς εἶδεν ὑπὲρ πέτρας ἔξεσε κεκλιμέναν.
εἰς τὸ αὐτό ξεῖνοι, λαϊνέας μὴ ψαύετε τᾶς Ἀριάδνας, μὴ καὶ ἀναθρώσκῃ Θησέα διζομένη.
εἰς Ἀνδρομέδαν Αἰθιόπων ἁ βῶλος· ὁ δὲ πτερόεις τὰ πέδιλα, Περσεύς· ἁ δὲ λίθῳ πρόσδετος Ἀνδρομέδα· ἁ προτομὰ Γοργοῦς λιθοδερκέος· ἆθλον ἔρωτος, κῆτος· Κασσιόπας ἁ λάλος εὐτεκνία· χἁ μὲν ἀπὸ σκοπέλοιο χαλᾷ πόδας ἠθάδι νάρκᾳ νωθρούς· χὡ μναστὴρ νυμφοκομεῖ τὸ γέρας εἰς τὴν αὐτήν Κηφεὺς Ἀνδρομέδην, ἢ ζωγράφος ἄνθετο πέτραις; καὶ γάρ ἀπʼ ὀφθαλμῶν ἡ κρίσις ἀμφίβολος.
κῆτος δὲ σπιλάδεσσιν ἔπι γναμπτῇσι χαράχθη, ἢ ἀπὸ Νηρῆος γείτονος ἐξανέδυ; ἔγνων ταῦτα σοφός τις ἀνὴρ κάμε· δεινὸς ἀληθῶς τεύξατο καὶ τεύξατο καὶ πραπίδων ἀπάτην.
εἰς εἰκόνα Ἑλένης Ἀργείης Ἑλένης ἐρόεις τύπος, ἥν ποτε βούτης ἥρπασε, τὸν Ξένιον Ζῆνα παρωσάμενος.
ἅδε Πολυκλείτοιο Πολυξένα, οὐδέ τις ἄλλα χεὶρ ἔθιγεν τούτου δαιμονίου πίνακος.
Ἥρας ἔργον ἀδελφόν.
ἴδʼ ὡς, πέπλοιο ῥαγέντος, τὰν αἰδῶ γυμνὰν σώφρονι κρύπτε πέπλῳ λίσσεται ἁ τλάμων ψυχᾶς ὕπερ· ἐν βλεφάροις δὲ παρθενικᾶς ὁ Φρυγῶν κεῖται ὅλος πόλεμος.
εἰς εἰκόνα Διδοῦς ἀρχέτυπον Διδοῦς ἐρικυδέος, ὦ ξένε, λεύσσεις, εἰκόνα θεσπεσίῳ κάλλεϊ λαμπομένην.
τοίη καὶ γενόμην, ἀλλʼ οὐ νόον, οἷον ἀκούεις, ἔσχον, ἐπʼ εὐφήμοις δόξαν ἐνεγκαμένη.
οὐδὲ γὰρ Αἰνείαν ποτʼ ἐσέδρακον, οὐδὲ χρόνοισι Τροίης περθομένης ἤλυθον ἐς Λιβύην· ἀλλὰ βίας φεύγουσα Ἰαρβαίων ὑμεναίων πῆξα κατὰ κραδίης φάσγανον ἀμφίτομον.
Πιερίδες, τί μοι ἁγνὸν ἐφωπλίσσασθε Μάρωνα οἷα καθʼ ἡμετέρης ψεύσατο σωφροσύνης; ἀχὼ φίλα, μοὶ συγκαταίνεσόν τι.
— τί; ἐρῶ κορίσκας· ἁ δὲ μʼ οὐ φιλεῖ.
— φιλεῖ.
πρᾶξαι δʼ ὁ καιρὸς καιρὸς οὐ φέρει.
— φέρει.
τὺ τοίνυν αὐτᾷ λέξον ὡς ἐρῶ.
— ἐρῶ.
καὶ πίστιν αὐτᾷ κερμάτων τὺ δός.
— τὺ δός.
ἀχώ, τί λοιπόν, ἢ πόθου τυχεῖν; — τυχεῖν.
εἰς ἄγαλμα Ἠχοῦς Ποιμενίαν ἄγλωσσος ἀνʼ ὀργάδα μέλπεται Ἀχὼ ἀντίθρουν πτανοῖς ὑστερόφωνον ὄπα.
εἰς τὸ αὐτό ἠχὼ πετρήεσσαν ὁρᾷς, φίλε, Πανὸς ἑταίρην, ἀντίτυπον φθογγὴν ἔμπαλιν ᾀδομένην, παντοίων στομάτων λάλον εἰκόνα, ποιμέσιν ἡδὺ παίγνιον.
ὅσσα λέγεις, ταῦτα κλύων ἄπιθι.
εἰς τὸ αὐτό ἠχὼ μιμολόγον, φωνῆς τρύγα, ῥήματος οὐρήν.
εἰς τὸ αὐτό Ἀρκαδικὰ θεός εἰμι, παρὰ προθύροις δὲ Λυαίου ναίω, φθεγγόμενον μῦθον ἀμειβομένα· οὐκέτι γὰρ στυγέω, Βακχεῦ φίλε, τὸν θιασώταν τὸν τεόν.
ἔρχεο, Πὰν ξυνὰ λέγωμεν ἔπη.
εἰς τὴν ὲν Ἀθήναις ἔνοπλον Ἀθηνᾶν τίπτε, Τριτογένεια, κορύσσεαι ἄστεϊ μέσσῳ; εἶξε Ποσειδάων· φείδεο Κεκροπίης.
ὡς πρέπει, Ἄρτεμίς εἰμʼ· εὖ δʼ Ἄρτεμιν αὐτὸς ὁ χαλκὸς μανύει Ζηνός, κοὐχ ἑτέρου θύγατρα.
τεκμαίρου τὸ θράσος τᾶς παρθένου.
ἦ ῥά κεν εἴποις· πᾶσα χθὼν ὀλίγον τᾷδε κυναγέσιον.
εἰς ἄγαλμα Ἀφροδίτης τῆς ἐν Κνίδῳ τίς λίθον ἐψύχωσε; τίς ἐν χθονὶ Κύπριν ἐσεῖδεν; ἵμερον ἐν πέτρῃ τίς τόσον εἰργάσατο; Πραξιτέλους χειρῶν ὅδε που πόνος, ἢ τάχʼ Ὄλυμπος χηρεύει, Παφίης ἐς Κνίδον ἐρχομένης.
εἰς τὸ αὐτό ἡ Παφίη Κυθέρεια, διʼ οἴδματος ἐς Κνίδον ἦλθε, βουλομένη κατιδεῖν εἰκόνα τὴν ἰδίην πάντῃ δʼ ἀθρήσασα περισκέπτῳ ἐνὶ χώρῳ, φθέγξατο· ποῦ γυμνὴν εἶδέ με Πραξιτέλης; Πραξιτέλης οὐκ εἶδεν ἃ μὴ θέμις· ἀλλʼ ὁ σίδηρος ἔξεσεν οἷʼ ἂν Ἄρης ἤθελε τὴν Παφίην.
οὔτε σε Πραξιτέλης τεχνάσατο, οὔθʼ ὁ σίδαρος· ἀλλʼ οὕτως ἔστης, ὥς ποτε κρινομένη.
ἁ Κύπρις τὰν Κύπριν ἐνὶ Κνίδῳ εἶπεν ἰδοῦσα φεῦ, φεῦ· ποῦ γυμνὴν εἶδέ με Πραξιτέλης; τὴν Παφίην γυμνὴν οὐδεὶς ἴδεν εἰ δέ τις εἶδεν, οὗτος ὁ τὴν γυμνὴν στησάμενος Παφίην.
σοὶ μορφῆς ἀνέθηκα τεῆς περικαλλὲς ἄγαλμα, Κύπρι, τεῆς μορφῆς φέρτερον οὐδὲν ἔχων.
Παλλὰς καὶ Κρονίδαο συνευνέτις εἶπον, ἰδοῦσαι τὴν Κνιδίην ἀδίκως τὸν Φρύγα μεμφόμεθα.
πρόσθε μὲν Ἰδαίοισιν ἐν οὔρεσιν αὐτὸς ὁ βούτας δέρξατο τὰν κάλλευς πρῶτʼ ἀπενεγκαμέναν Πραξιτέλης Κνιδίοις δὲ πανωπήεσσαν ἔθηκεν, μάρτυρα τῆς τέχνης ψῆφον ἔχων Πάριδος.
φάσεις, τὰν μὲν Κύπριν ἀνὰ κραναὰν Κνίδον ἀθρῶν, ἅδε που ὡς φλέξει καὶ λίθος εὖσα λίθον τὸν δʼ ἐνὶ Θεσπιάδαις γλυκὺν Ἵμερον, οὐχ ὅτι πέτρον ἀλλʼ ὅτι κἠν ψυχρῷ πῦρ ἀδάμαντι βαλεῖ.
τοίους Πραξιτέλης κάμε δαίμονας, ἄλλον ἐπʼ ἄλλας γᾶς, ἵνα μὴ δισσῷ πάντα θέροιτο πυρί.
εἰς τὸ αὐτό γυμνὴν εἶδε Πάρις με, καὶ Ἀγχίσης, καὶ Ἄδωνις· τοὺς τρεῖς οἶδα μόνους· Πραξιτέλης δὲ πόθεν; εἰς τὸ αὐτό, καὶ τὴν ἐν Ἀθήναις Ἀθηνᾶν Ἀφρογενοῦς Παφίης ζάθεον περιδέρκεο κάλλος, καὶ λέξεις· αἰνῶ τὸν Φρύγα τῆς κρίσεως.
Ἀτθίδα δερκόμενος πάλι Παλλάδα, τοῦτο βοήσεις, ὡς βούτης ὁ Πάρις τήνδε παρετρόχασεν.
εἰς τὸ αὐτό τὰν Κνιδίαν Κυθέρειαν ἰδών, ξένε, τοῦτό κεν εἴποις· αὐτὰ καὶ θνατῶν ἄρχε καὶ ἀθανάτων.
τὰν δʼ ἐνὶ Κεκροπίδαις δορυθαρσέα Παλλάδα λεύσσων, αὐδάσεις· ὄντως βουκόλος ἦν ὁ Πάρις.
εἰς Ἀφροδίτην ὡπλισμένην Ἄρεος ἔντεα ταῦτα τίνος χάριν, ὦ Κυθέρεια, ἐνδέδυσαι, κενεὸν τοῦτο φέρουσα βάρος; αὐτὸν Ἄρη γυμνὴ γὰρ ἀφώπλισας· εἰ δὲ λέλειπται καὶ θεός, ἀνθρώποις ὅπλα μάτην ἐπάγεις.
αὐτά που τὰν Κύπριν ἀπηκριβώσατο Παλλάς, τᾶς ἐπʼ Ἀλεξάνδρου λαθομένα κρίσιος.
εἰς τὴν ἐν Σπάρτᾐ ἔνοπλον Ἀφροδίτην αἰεὶ μὲν Κυθέρεια φέρειν δεδάηκε φαρέτρην, τόξα τε καὶ δολιχῆς ἔργον ἑκηβολίης· αἰδομένη δʼ ἄρα θεσμὰ μενεπτολέμοιο Λυκούργου φίλτρα φέρει Σπάρτῃ τεύχεσιν ἀγχεμάχοις.
ὑμεῖς δʼ ἐν θαλάμοισι, Λακωνίδες, ὅπλα Κυθήρης ἁζόμεναι, παῖδας τίκτετε θαρσαλέους.
εἰς τὴν αὐτήν Παλλὰς τὰν Κυθέρειαν ἔνοπλον ἔειπεν ἰδοῦσα· Κύπρι, θέλεις οὕτως ἐς κρίσιν ἐρχόμεθα; ἡ δʼ ἁπαλὸν γελάσασα· τί μοι σάκος ἀντίον αἴρειν; ἢ λίθος ὡς Παφίη θωρήξατο, ἢ τάχα μᾶλλον εἶδε λίθον Παφίη, καὶ ὤμοσεν ἤθελον εἶναι.
καὶ Κύπρις Σπάρτας· οὐκ ἄστεσιν οἷὰ τʼ ἐν ἄλλοις ἵδρυται, μαλακὰς ἑσσαμένα στολίδας· ἀλλὰ κατὰ κρατὸς μὲν ἔχει κόρυν ἀντὶ καλύπτρας, ἀντὶ δὲ χρυσείων ἀκρεμόνων κάμακα.
οὐ γὰρ χρὴ τευχέων εἶναι δίχα τὰν παράκοιτιν Θρᾳκὸς Ἐνυαλίου καὶ Λακεδαιμονίαν.
Κύπρι φιλομμειδής, θαλαμηπόλε, τίς σε μελιχρὴν δαίμονα τοῖς πολέμων ἐστεφάνωσεν ὅπλοις; σοὶ παιὰν φίλος ἦν καὶ ὁ χρυσοκόμης Ὑμέναιος, καὶ λιγυρῶν αὐλῶν ἡδυμελεῖς χάριτες.
ἐς τί δὲ ταῦτʼ ἐνέδυς ἀνδροκτόνα; μὴ θρασὺν Ἄρη συλήσας ʼ αὐχεῖς, Κύπρις ὅσον δύναται; εἰς τὴν αὐτὴν ἀνερχομένην ἀπὸ θαλάττης τὰν ἀναδυομέναν ἀπὸ ματέρος ἄρτι θαλάσσας Κύπριν, Ἀπελλείου μόχθον ὅρα γραφίδος, ὡς χερὶ συμμάρψασα διάβροχον ὕδατι χαίταν ἐκθλίβει νοτερῶν ἀφρὸν ἀπὸ πλοκάμων.
εἰς τὸ αὐτό αὐτὰν ἐκ πόντοιο τιθηνητῆρος Ἀπελλῆς τὰν Κύπριν γυμνὰν εἶδε λοχευομέναν, καὶ τοίαν ἐτύπωσε, διάβροχον ὕδατος ἀφρῷ θλίβουσαν θαλεραῖς χερσὶν ἔτι πλόκαμον.
εἰς τὸ αὐτό Κύπρις ὅτε σταλάουσα κόμας ἁλιμυρέος ἀφροῦ γυμνὴ πορφυρέου κύματος ἐξανέδυ, οὕτω που κατὰ λευκὰ παρήια χερσὶν ἑλοῦσα βόστρυχον, Αἰγαίην ἐξεπίεζεν ἅλα, στέρνα μόνον φαίνουσα, τὰ καὶ θέμις· εἰ δὲ τοιήδε κείνη, συγχείσθω θυμὸς Ἐνυαλίου.
εἰς τὸ αὐτό ἄρτι θαλασσαίης Παφίη προὔκυψε λοχείης, μαῖαν Ἀπελλείην εὑραμένη παλάμην ἀλλὰ τάχος γραφίδων ἀποχάζεο, μή σε διήνῃ ἀφρὸς ἀποστάζων θλιβομένων πλοκάμων.
εἰ τοίη ποτὲ Κύπρις ἐγυμνώθη διὰ μῆλον, τὴν Τροίην ἀδίκως Παλλὰς ἐληίσατο.
εἰς τὸ αὐτό τὰν ἐκφυγοῦσαν ματρὸς ἐκ κόλπων, ἔτι ἀφρῷ τε μορμύρουσαν, εὐλεχῆ Κύπριν ἰδὼν Ἀπελλῆς, κάλλος ἱμερώτατον, οὐ γραπτόν, ἀλλʼ ἔμψυχον ἐξεμάξατο.
εὖ μὲν γὰρ ἄκραις χερσὶν ἐκθλίβει κόμαν, εὖ δʼ ὀμμάτων γαληνὸς ἐκλάμπει πόθος, καὶ μαζός, ἀκμῆς ἄγγελος, κυδωνιᾷ· αὐτὰ δʼ Ἀθάνα καὶ Διὸς συνευνέτις φάσουσιν ὦ Ζεῦ, λειπόμεσθα τῇ κρίσει.
εἰς ἄγαλμα Διονύσου πλησίον Ἀθηνᾶς ἑστός εἰπέ, τί σοὶ ξυνὸν καὶ Παλλάδι; τῇ γὰρ ἄκοντες καὶ πόλεμοι, πέρι σοὶ δʼ εὔαδον εἰλαπίναι.
μὴ προπετῶς, ὦ ξεῖνε, θεῶν πέρι τοῖα μετάλλα· ἴσθι δʼ ὅσοις ἴκελος δαίμονι τῇδε πέλω.
καὶ γὰρ ἐμοὶ πολέμων φίλιον κλέος· οἶδεν ἅπας μοι ἠῴου δμηθεὶς Ἰνδὸς ἀπʼ Ὠκεανοῦ, καὶ μερόπων δὲ φυὴν ἐγερήραμεν, ἡ μὲν ἐλαίῃ, αὐτὰρ ἐγὼ γλυκεροῖς βότρυσιν ἡμερίδος.
καὶ μὴν οὐδʼ ἐπʼ ἐμοὶ μήτηρ ὠδῖνας ὑπέτλη· λῦσα δʼ ἐγὼ μηρὸν πάτριον, ἡ δὲ κάρη.
εἰς ἕτερον ἄγαλμα τοῦ αὐτοῦ Αὐσονίῳ Πείσωνι συνασπιστὴς Διόνυσος ἵδρυμαι μεγάρων φρουρὸς ἐπʼ εὐτυχίῃ.
ἄξιον, ὦ Διόνυς ʼ, ἐσέβης δόμον.
ἔπρεπεν ἄμφω, καὶ μέγαρον Βάκχῳ, καὶ Βρόμιος μεγάρῳ.
εἰς ἄγαλμα Διονύσου καὶ Ἡρακλέους ἀμφότεροι Θήβηθε, καὶ ἀμφότεροι πολεμισταί, κἠκ Ζηνός· θύρσῳ δεινός, ὁ δὲ ῥοπάλῳ.
ἀμφοῖν δὲ στῆλαι συντέρμονες· εἴκελα δʼ ὅπλα, νεβρὶς λειοντῇ, κύμβαλα δὲ πλαταγῇ.
Ἥρη δʼ ἀμφοτέροις χαλεπὴ θεός.
οἱ δʼ ἀπὸ γαίης ἦλθον ἐς ἀθανάτους ἐκ πυρὸς ἀμφότεροι.
εἰς ἄγαλμα Ἑρμοῦ Ἑρμῆς ὠκὺς ἐγὼ κικλήσκομαι· ἀλλὰ παλαίστρᾐ μὴ κολοβὸν χειρῶν ἵστατε, μηδʼ ἄποδα· ἢ πῶς ὠκὺς ἐγώ; πῶς δʼ ὄρθια χειρονομήσω, ἐς βάσιν ἀμφοτέρων ὀρφανὸς ἱστάμενος; εἰς τὸ αὐτό Ἑρμείῃ ξυλίνῳ τις ἐπηύχετο, καὶ ξύλον ἦεν.
εἶτά μιν ἀείρας χαμάδις βάλε· τοῦ δʼ ἄπο χρυσὸς ἔρρευσεν καταγέντος.
ὕβρις πόρε πολλάκι κέρδος.
εἰνοσίφυλλον ὄρος Κυλλήνιον αἰπὺ λελογχώς, τῇδʼ ἕστηκʼ ἐρατοῦ γυμνασίου μεδέων, Ἑρμῆς· ᾧ ἔπι παῖδες ἀμάρακον ἠδʼ ὑάκινθον πολλάκι, καὶ θαλεροὺς θῆκαν ἴων στεφάνους.
φρουρὸς ἐπὶ σμήνεσσι, Περιστράτου εἵνεκα, μίμνω ἐνθάδε, Μαιναλίαν κλιτὺν ἀποπρολιπών, κλῶπα μελισσάων δεδοκημένος.
ἀλλʼ ἀλέασθε χεῖρα, καὶ ἀγροτέρου κοῦφον ὄρεγμα ποδός.
τᾶν αἰγῶν ὁ νομεὺς Μόριχος τὸν ἐπίσκοπον Ἑρμᾶν ἔστας ʼ αἰπολίων εὐδόκιμον φύλακα.
ἀλλά μοι αἳ τʼ ἀνʼ ὄρη χλωρᾶς κεκορεσμέναι ὕλας, τοῦ γʼ ἁρπακτῆρος μή τι μέλεσθε λύκου.
αὐτόθεν ὀστράκινόν με καὶ ἐν ποσὶ γήινον Ἑρμῆν ἔπλασεν ἁψῖδος κύκλος ἑλισσόμενος.
πηλὸς ἐφυράθην· οὐ ψεύσομαι.
ἀλλʼ ἐφίλησα, ὦ ξεῖνʼ, ὀστρακέων δύσμορον ἐργασίην.
ὦ λῷστε, μὴ νόμιζε τῶν πολλῶν ἕνα Ἑρμᾶν θεωρεῖν· εἰμὶ γὰρ τέχνα Σκόπα.
κράμβης ἅψωμαι, Κυλλήνιε; μή, παροδῖτα.
τίς φθόνος ἐκ λαχάνων; οὐ φθόνος, ἀλλὰ νόμος, ἀλλοτρίων ἀπέχειν κλοπίμους χέρας.
ὢ παραδόξου· μὴ κλέπτειν Ἑρμῆς καινὸν ἔθηκε νόμον.
εἰς ἄγαλμα Ἔρωτος χάλκειόν τις Ἔρωτα μετήγαγεν ἐκ πυρὸς εἰς πῦρ, τήγανον ἁρμόζων τῇ κολάσει κόλασιν.
εἰς ἄγαλμα τοῦ αὐτοῦ δεδεμένου τὸν πτερόεντα τίς ὧδε, τίς ἐν δεσμοῖσι θοὸν πῦρ ὤχμασεν; αἰθομένης ἥψατο τίς φαρέτρης, καὶ τὰς ὠκυβόλους περιηγέας ἐσφήκωσε χεῖρας, ὑπὸ στιβαρῷ κίονι δησάμενος; ψυχρὰ τάδʼ ἀνθρώποις παραμύθια.
μὴ ποτʼ ἐκείνου οὗτος ὁ δεσμώτης αὐτὸς ἔδησε φρένα; εἰς τὸ αὐτό τίς σε τὸν οὐχ ὁσίως ἠγρευμένον ὧδε πεδήσας θήκατο; τίς πλέγδην σὰς ἐνέδησε χέρας, καὶ πιναρὰν ὄψιν τεκτήνατο; ποῦ θοὰ τόξα, νήπιε; ποῦ πικρὴ πυρφόρος ἰοδόκη; ἦ ῥα μάτην ἐπόνησε λιθοξόος, ὅς σε, τὸν οἴστρῳ κυμήναντα θεούς, τῇδʼ ἐνέδησε πάγῃ.
εἰς τὸ αὐτό τίς δὴ σὰς παλάμας πρὸς κίονα δῆσεν ἀφύκτοις ἅμμασι; τίς πυρὶ πῦρ, καὶ δόλον εἷλε δόλῳ; νήπιε, μὴ δὴ δάκρυ κατὰ γλυκεροῖο προσώπου βάλλε· σὺ γὰρ τέρπῃ δάκρυσιν ἠιθέων.
εἰς τὸ αὐτό κλαῖε δυσεκφύκτως σφιγχθεὶς χέρας, ἄκριτε δαῖμον, κλαῖε μάλα, στάζων ψυχοτακῆ δάκρυα, σωφροσύνας ὑβριστά, φρενοκλόπε, λῃστὰ λογισμοῦ, πτανὸν πῦρ, ψυχᾶς τραῦμʼ ἀόρατον, Ἔρως.
θνατοῖς μὲν λύσις ἐστὶ γόων ὁ σός, ἄκριτε, δεσμός· ᾧ σφιγχθεὶς κωφοῖς πέμπε λιτὰς ἀνέμοις.
ὃν δὲ βροτοῖς ἀφύλακτος ἐνέφλεγες ἐν φρεσὶ πυρσόν, ἄθρει νῦν ὑπὸ σῶν σβεννύμενον δακρύων.
εἰς τὸ αὐτό καὶ κλαῖε καὶ στέναζε, συσφιγχθεὶς χεροῖν τένοντας, ὦ ʼπίβουλε· τοῖά τοι πρέπει.
οὐκ ἔσθʼ ὁ λύσων μὴ λεείνʼ ὑπόβλεπε.
αὐτὸς γὰρ ἄλλων ἐκ μὲν ὀμμάτων δάκρυ ἔθλιψας, ἐν δὲ πικρὰ καρδίᾳ βέλη πήξας ἀφύκτων ἰὸν ἔσταξας πόθων, ἔρως· τὰ θνητῶν δʼ ἐστί σοι γέλως ἄχη πέπονθας οἷʼ ἔρεξας.
ἐσθλὸν ἡ δίκη.
εἰς Ἔρωτα ἀροτριῶντα λαμπάδα θεὶς καὶ τόξα, βοηλάτιν εἵλετο ῥάβδον οὖλος Ἔρως, πήρην δʼ εἶχε κατωμαδίην καὶ ζεύξας ταλαεργὸν ὑπὸ ζυγὸν αὐχένα ταύρων ἔσπειρεν Δηοῦς αὔλακα πυροφόρον.
εἶπε δʼ ἄνω βλέψας αὐτῷ Διί· πλῆσον ἀρούρας, μή σε τὸν Εὐρώπης βοῦν ὑπʼ ἄροτρα βάλω.
εἰς Ἔρωτα ἐστεφανωμένον ποῦ σοι τόξον ἐκεῖνο παλίντονον, οἳ τʼ ἀπὸ σεῖο πηγνύμενοι μεσάτην ἐς κραδίην δόνακες; ποῦ πτερά; ποῦ λαμπὰς πολυώδυνος; ἐς τί δὲ τρισσὰ στέμματα χερσὶν ἔχεις, κρατὶ δʼ ἐπʼ ἄλλο φέρεις; — οὐκ ἀπὸ πανδήμου, ξένε, Κύπριδος, οὐδʼ ἀπὸ γαίης εἰμί, καὶ ὑλαίης ἔκγονος εὐφροσύνης· ἀλλʼ ἐγὼ ἐς καθαρὴν μερόπων φρένα πυρσὸν ἀνάπτω εὐμαθίης, ψυχὴν δʼ οὐρανὸν εἰσανάγω.
ἐκ δʼ ἀρετῶν στεφάνους πισύρων πλέκω· ὧν ἀφʼ ἑκάστης τούσδε φέρων, πρώτῳ τῷ σοφίης στέφομαι.
εἰς τὸ αὐτό μή με τὸν ἐκ Λιβάνοιο λέγε, ξένε, τὸν φιλοκώμων τερπόμενον νυχίοις ἠιθέων ὀάροις· βαιὸς ἐγὼ Νύμφης ἄπο γείτονος ἀγροϊώτης, μοῦνον ἐποτρύνων ἔργα φυτοσκαφίης.
ἔνθεν ἀπʼ εὐκάρπου με φίλης ἔστεψαν ἀλωῆς τέσσαρες Ὡράων ἐκ πισύρων στέφανοι.
εἰς τὸν Πραξιτέλους Ἔρωτα κλίνας αὐχένα γαῦρον ὑφʼ ἡμετέροισι πεδίλοις, χερσί με ληϊδίαις ἔπλασε Πραξιτέλης.
αὐτὸν γὰρ τὸν Ἔρωτα τὸν ἔνδοθι κευθόμενόν με χαλκεύσας, Φρύνᾐ δῶκε γέρας φιλίης· ἡ δέ μιν αὖθις Ἔρωτι προσήγαγε· καὶ γὰρ ἐρῶντας δῶρον Ἔρωτι φέρειν αὐτὸν Ἔρωτα θέμις.
εἰς τὸ αὐτό Πραξιτέλης ὃν ἔπασχε διηκρίβωσεν Ἔρωτα ἐξ ἰδίης ἕλκων ἀρχέτυπον κραδίης, Φρύνῃ μισθὸν ἐμεῖο διδοὺς ἐμέ.
φίλτρα δὲ τίκτω οὐκέτι τοξεύων, ἀλλʼ ἀτενιζόμενος.
εἰς τὸ αὐτό ἀντί μʼ ἔρωτος Ἔρωτα βροτῷ θεὸν ὤπασε Φρύνῃ Πραξιτέλης, μισθὸν καὶ θεὸν εὑρόμενος.
ἡ δʼ οὐκ ἠρνήθη τὸν τέκτονα· δεῖσε γάρ οἱ φρήν, μὴ θεὸς ἀντὶ τέχνης σύμμαχα τόξα λάβῃ.
ταρβεῖ δʼ οὐκέτι που τὸν Κύπριδος, ἀλλὰ τὸν ἐκ σοῦ, Πραξίτελες, τέχνην μητέρʼ ἐπισταμένη.
εἰς τὸ αὐτό Θεσπιέες τὸν Ἔρωτα μόνον θεὸν ἐκ Κυθερείης ἅζοντʼ, οὐχ ἑτέρου γραπτὸν ἀπʼ ἀρχετύπου, ἀλλʼ ὃν Πραξιτέλης ἔγνω θεόν· ὃν περὶ Φρύνῃ δερκόμενος, σφετέρων λύτρον ἔδωκε πόθων γυμνὸς Ἔρως· διὰ τοῦτο γελᾷ καὶ μείλιχός ἐστιν οὐ γὰρ ἔχει τόξον καὶ πυρόεντα βέλη· οὐδὲ μάτην παλάμαις κατέχει δελφῖνα καὶ ἄνθος· τῇ μὲν γὰρ γαῖαν, τῇ δὲ θάλασσαν ἔχει.
εἰς Ἔρωτα καθεύδοντα ἐν πιπεροπάστῃ οὐδὲ κατακνώσσων, οὐδʼ ἄπνοος, οὐδʼ ἐνὶ δαιτὶ νόσφι πυρισπάρτου δήγματός ἐστιν Ἔρως.
οὗτος ὁ τὸν δαλὸν φυσῶν, ἵνα λύχνον ἀνάψῃς, δεῦρʼ ἀπʼ ἐμᾶς ψυχᾶς ἅψον· ὅλος φλέγομαι.
ἄλσος δʼ ὡς ἱκόμεσθα βαθύσκιον, εὕρομεν ἔνδον πορφυρέοις μήλοισιν ἐοικότα παῖδα Κυθήρης.
οὐδʼ ἔχεν ἰοδόκον φαρέτρην, οὐ καμπύλα τόξα· ἀλλὰ τὰ μὲν δένδρεσσιν ὑπʼ εὐπετάλοισι κρέμαντο, αὐτὸς δʼ ἐν καλύκεσσι ῥόδων πεπεδημένος ὕπνῳ εὗδεν μειδιόων· ξουθαὶ δʼ ἐφύπερθε μέλισσαι κηροχύτου μέλιτος λαροῖς ἐπὶ χείλεσι ῥαῖνον εἰς Ἔρωτα κοιμώμενον εὕδεις, ἀγρύπνους ἐπάγων θνητοῖσι μερίμνας· εὕδεις, ἀτηρῆς ἆ τέκος Ἀφρογενοῦς, οὐ πεύκην πυρόεσσαν ἐπηρμένος, οὐδʼ ἀφύλακτον ἐκ κέραος ψάλλων ἀντιτόνοιο βέλος.
ἄλλοι θαρσείτωσαν· ἐγὼ δʼ, ἀγέρωχε, δέδοικα, μή μοι καὶ κνώσσων πικρὸν ὄνειρον ἴδῃς.
εἰς τὸ αὐτό ἁρπάσομαι πυρόεσσαν, Ἔρως, χερὸς ἐκ σέο πεύκην, συλήσω δʼ ὤμων ἀμφικρεμῆ φαρέτρην, εἲ γʼ ἐτύμως εὕδεις, πυρὸς ἔγγονε, καὶ σέο φῶτες πρὸς βαιὸν τόξων εὐνομίην ἄγομεν.
ἀλλὰ καὶ ὥς σε δέδοικα, δολοπλόκε, μή τινα κεύθῃς εἰς ἐμέ, κἠν ὕπνῳ πικρὸν ὄνειρον ἴδῃς.
εἰ καί σοι πτέρυγες ταχιναὶ περὶ νῶτα τέτανται, καὶ σκυθικαὶ τόξων ἀκροβολεῖς ἀκίδες, φεύξομʼ, Ἔρως, ὑπὸ γᾶν σε.
τί δὲ πλέον; οὐδὲ γὰρ αὐτὸς σὰν ἔφυγε ῥώμαν πανδαμάτωρ Ἀίδας.
εἰς ἀγάλματα Ἐρώτων σκυλοχαρεῖς ἴδʼ Ἔρωτας, ἴδʼ ὡς βριαροῖσιν ἐπʼ ὤμοις ὅπλα φέρουσι θεῶν νήπιʼ ἀγαλλόμενοι, τύμπανα καὶ θύρσον Βρομίου, Ζηνὸς δὲ κεραυνόν, ἀσπίδʼ Ἐνυαλίου καὶ κόρυν ἠΰκομον, Φοίβου δʼ εὔτοξον φαρέτρην, Ἁλίου δὲ τρίαιναν, καὶ σθεναρῶν χειρῶν Ἡρακλέους ῥόπαλον.
τί πλέον ἀνθρώποισιν, Ἔρως ὅτε καὶ πόλον εἷλε, τεύχεα δʼ ἀθανάτων Κύπρις ἐληίσατο; συλήσαντες Ὄλυμπον ἴδʼ ὡς ὅπλοισιν Ἔρωτες κοσμοῦντʼ ἀθανάτων, σκῦλα φρυασσόμενοι.
Φοίβου τόξα φέρουσι, Διὸς δὲ κεραυνόν, Ἄρηος ὅπλον καὶ κυνέην, Ἡρακλέους ῥόπαλον, ῥόπαλον τε θεοῦ τριβελὲς δόρυ, θύρσα τε Βάκχου, πτηνὰ πέδιλʼ Ἑρμοῦ, λαμπάδας Ἀρτέμιδος.
οὐκ ἄχθος θνητοῖς εἴκειν βελέεσσιν ἐρώτων, δαίμονες οἷς ὅπλων κόσμον ἔδωκαν ἔχειν.
εἰς ἄγαλμα Ἥρας ὡργεῖος Πολύκλειτος, ὁ καὶ μόνος ὄμμασιν Ἥρην ἀθρήσας καὶ ὅσην εἶδε τυπωσάμενος, θνητοῖς κάλλος ἔδειξεν, ὅσον θέμις· αἱ δʼ ὑπὸ κόλποις ἄγνωστοι μορφαὶ Ζηνὶ φυλασσόμεθα.
εἰς ἄγαλμα Καλλιόπης Καλλιόπη μὲν ἐγώ· Κύρῳ δʼ ἐμὸν ὤπασα μαζόν, ὃς τρέφε θεῖον Ὅμηρον, ὅθεν πίε νήδυμος Ὀρφεύς.
ἤθελε Μελπομένην ὁ ζωγράφος εἰκόνι γράψαι, ἀλλʼ ἀπολειπομένης, ἔγραφε Καλλιόπην.
σεῖο μὲν εἰκὼν ἥδε Πολύμνια, καὶ σὺ δέ, Μούσης.
ἓν γὰρ ἐπʼ ἀμφοτέραις οὔνομα καὶ τύπος εἷς.
εἷς εἰκόνας Μουσῶν Τρίζυγες αἱ Μοῦσαι τᾷδʼ ἕσταμεν· ἁ μία λωτούς, ἁ δὲ φέρει παλάμαις βάρβιτον, ἁ δὲ χέλυν.
ἁ μὲν Ἀριστοκλῆος ἔχει χέλυν, ἁ δʼ Ἀγελάδα βάρβιτον, ἁ Καναχᾶ δʼ ὑμνοπόλους δόνακας.
ἀλλʼ ἁ μὲν κράντειρα, τόνου πέλει, ἁ δὲ μελῳδὸς χρώματος, ἁ δὲ σοφᾶς εὑρέτις ἁρμονίας.
εἰς τὴν Ἀθηναίων Νέμεσιν Χιονέην με λίθον παλιναυξέος ἐκ περιωπῆς λαοτύπος τμήξας πετροτόμοις ἀκίσι Μῆδος ἐποντοπόρευσεν, ὅπως ἀνδρείκελα τεύξῃ, τῆς κατʼ Ἀθηναίων σύμβολα καμμονίης.
ὡς δὲ δαϊζομένοις Μαραθὼν ἀντέκτυπε Πέρσαις καὶ νέες ὑγροπόρουν χεύμασιν αἱμαλέοις, ἔξεσαν Ἀδρήστειαν ἀριστώδινες Ἀθῆναι, δαίμονʼ ὑπερφιάλοις ἀντίπαλον μερόπων.
ἀντιταλαντεύω τὰς ἐλπίδας· εἰμὶ δὲ καὶ νῦν νίκη Ἐρεχθείδαις, Ἀσσυρίοις Νέμεσις.
εἰς τὸ αὐτό Μήδοις ἐλπισθεῖσα τροπαιοφόρος λίθος εἶναι, ἠλλάχθην μορφὴν καίριον εἰς Νέμεσιν, ἔνδικος ἱδρυνθεῖσα θεὰ Ῥαμνοῦντος ἐπʼ ὄχθαις νίκης καὶ σοφίης Ἀτθίδι μαρτύριον.
εἰς στήλην Νεμέσεως ἡ Νέμεσις προλέγει τῷ πήχεϊ, τῷ τε χαλινῷ, μήτʼ ἄμετρόν τι ποιεῖν, μήτʼ ἀχάλινα λέγειν.
εἰς τὸ αὐτό ἡ Νέμεσις πῆχυν κατέχω· τίνος οὕνεκα; λέξεις.
πᾶσι παραγγέλλω· μηδὲν ὑπὲρ τὸ μέτρον.
εἰς ἄγαλμα Πανός ἦν τάχα συρίζοντος ἐναργέα Πανὸς ἀκούειν πνεῦμα γὰρ ὁ πλάστης ἐγκατέμιξε τύπῳ· ἀλλʼ ὁρόων φεύγουσαν ἀμήχανος ἄστατον Ἠχὼ, πηκτίδος ἠρνήθη φθόγγον ἀνωφελέα.
εἰς τὸ αὐτό ἔμπνει Πὰν λαροῖσιν ὀρειβάτα χείλεσι μοῦσαν, ἔμπνει, ποιμενίῳ τερπόμενος δόνακι, εὐκελάδῳ σύριγγι χέων μέλος, ἐκ δὲ συνῳδοῦ κλάζε κατιθύνων ῥήματος ἁρμονίην ἀμφὶ δὲ σοὶ ῥυθμοῖο κατὰ κρότον ἔνθεον ἴχνος ῥησσέσθω Νύμφαις ταῖσδε μεθυδριάσιν.
τᾷδε κατὰ χλοεροῖο ῥιφεὶς λειμῶνος, ὁδῖτα, ἄμπαυσον μογεροῦ μαλθακὰ γυῖα κόπου, ᾗχί σε καὶ Ζεφύροιο τινασσομένη πίτυς αὔραις θέλξει, τεττίγων εἰσαΐοντα μέλος, χὠ ποιμὴν ἐν ὄρεσσι μεσαμβρινὸν ἀγχόθι παγᾶς συρίσδων, λασίας θάμνῳ ὕπο πλατάνου· καῦμα δʼ ὀπωρινοῖο φυγὼν κυνὸς αἶπος ἀμείψεις ὥριον Ἑρμείῃ τοῦτʼ ἐνέποντι πιθοῦ.
ξεῖνʼ, ὑπὸ τὰν πτελέαν τετρυμένα γυῖʼ ἀνάπαυσον· ἁδύ τοι ἐν χλωροῖς πνεῦμα θροεῖ πετάλοις· πίδακὰ τʼ ἐκ παγᾶς ψυχρὸν πίε· δὴ γὰρ ὁδίταις ἄμπαυμʼ ἐν θερμῷ καύματι τοῦτο φίλον.
εἰς ἄγαλμα Πανός ἐξ αὐτοῦ Διός ἐστιν ὁ φίλτατος ἔκχυτος οὗτος· μαρτυρίην δὲ φέρει τὴν ἐπάνω νεφέλην.
Ἑρμείαν γὰρ ἄνακτα τέκεν νεφεληγερέτα Ζεύς· αὐτὰρ ὅγʼ Ἑρμείας Πᾶνα τὸν αἰγελάτην.
μὴ σὺ γʼ ἐπʼ οἰονόμοιο περίπλεον ἰλύος ὧδε τοῦτο χαραδραίης θερμόν, ὁδῖτα, πίῃς· ἀλλὰ μολὼν μάλα τυτθὸν ὑπὲρ δαμαλήβοτον ἄκραν ταύταν, πὰρ κείνᾳ ποιμενίᾳ πίτυϊ εὑρήσεις κελαρύζον ἐϋκρήνου διὰ πέτρης νᾶμα, Βορειαίης ψυχρότερον νιφάδος.
τίπτε κατʼ οἰόβατον, Πὰν ἀγρότα, δάσκιον ὕλαν ἥμενος, ἁδυβόᾳ τῷδε κρέκεις δόνακι; ὄφρα μοι ἑρσήεντα κατʼ οὔρεα ταῦτα νέμοιντο πόρτιες ἠυκόμων δρεπτόμεναι σταχύων.
τὸν τραγόπουν ἐμὲ Πᾶνα, τὸν Ἀρκάδα, τὸν κατὰ Μήδων, τὸν μετʼ Ἀθηναίων, στήσατο Μιλτιάδης.
εἰς τὸν αὐτόν Ὑλοβάτας, φιλόδενδρος, ὀρεσσαύλου πόσις Ἀχοῦς, Πάν, σκοπός, εὐκεράου μαλοφύλαξ ἀγέλας, Πὰν ὁ δασυκνάμων, ὁ πολύσπορος, ὃς μετανάστας ἔδραμον αἰχματᾶν ἐς δάιν Ἀσσυρίων, Μιλτιάδου στήσαντος ὁμάσπιδα περσοδιώκτην, ἵσταμαι, ἀκλήτου ξείνια συμμαχίης.
ἄλλοις ἀκροπόληες· ὁ μηδοφόνος δὲ δέδασται ξυνὸς ἐμὶν Μαραθὼν καὶ μαραθωνομάχοις.
Τρισσοὺς ἀθανάτους χωρεῖ λίθος· ἁ κεφαλὰ γὰρ μανύει τρανῶς Πᾶνα τὸν αἰγόκερων, στέρνα δὲ καὶ νηδὺς Ἡρακλέα, λοιπὰ δὲ μηρῶν καὶ κνήμης Ἑρμῆς ὁ πτερόπους ἔλαχεν.
θύειν ἀρνήσῃ, ξένε, μηκέτι· τοῦ γὰρ ἑνός σοι θύματος οἱ τρισσοὶ δαίμονες ἀντόμεθα, ἀγροτέρων θεός εἰμι· τί μοι χρυσέοις δεπάεσσι σπένδετε, τοῦ δʼ Ἰταλοῦ χεῖτε μέθυ Βρομίου, καὶ γυροὺς ταύρων πέτρῃ προσδεῖτε τένοντας; φείσασθʼ· οὐ τούτοις θύμασι τερπόμεθα.
Πὰν ὁ παρωρείτης, αὐτόξυλος, ἀρνεοθοίνης εἰμί, καὶ ἐγχθονίου γλευκοπότης κύλικος.
αὐτοῦ ἐφʼ αἱμασιαῖσι τὸν ἀγρυπνοῦντα Πρίηπον ἔστησεν λαχάνων Δεινομένης φύλακα.
ἀλλʼ ὡς ἐντέταμαι, φώρ, ἔμβλεπε.
τοῦτο δʼ, ἐρωτᾷς, τῶν ὀλίγων λαχάνων εἵνεκα; τῶν ὀλίγων.
εἰς ἄγαλμα Πριήπου πάντα πριηπίζω, κἂν ᾖ Κρόνος· οὐ διακρίνω οὐδένα φῶρʼ οὕτω ταῖσδε παρὰ πρασιαῖς.
ἔπρεπε μὴ λαχάνων ἕνεκεν τάδε καὶ κολοκυνθῶν, φήσει τις, με λέγειν.
ἔπρεπεν ἀλλὰ λέγω.
εἰς τὸ κενόν με τέθεικε, νόμου χάριν, ὧδε Πρίηπον Εὐτυχίδης, ξηρῶν κληματίδων φύλακα· καὶ περιβέβλημαι κρημνὸν βαθύν.
ὃς δʼ ἂν ἐπέλθῃ, οὐδὲν ἔχει κλέψαι πλὴν ἐμὲ τὸν φύλακα.
ἄνθετʼ Ἀναξαγόρης με, τὸν οὐκ ἐπὶ ποσσὶ Πρίηπον, ἐν χθονὶ δʼ ἀμφοτέρῳ γούνατι κεκλιμένον· τεῦξε δὲ Φυλόμαχος.
Χαριτὼ δέ μοι ἀγχόθι καλὴν ἀθρήσας, δίζευ μηκέτι πῶς ἔπεσον.
ὡραίας γʼ ἐσορῶ τὰς ἰσχάδας· εἴ γε λαβεῖν μοι συγχωρεῖς ὀλίγας.
θίγγανε μηδεμιᾶς.
ὀργίλος ὡς ὁ Πρίηπος.
ἐρεῖς ἔτι καὶ κενὸς ἥξεις.
ναὶ λίτομαι.
δός μοι· καὶ γὰρ ἐγὼ δέομαι.
χρῄζεις γάρ, λέγε μοι, παρʼ ἐμοῦ τινος; ἔστι νόμος που· δὸς λάβε.
καὶ θεὸς ὢν ἀργυρίου σὺ ἄλλο τι χρῆμα φιλῶ.
ποῖον τόδε; τἀμὰ κατέσθων σῦκα, δὸς εὐθύμως ἰσχάδα τὴν ὀπίσω.
Ὥριμος.
Οἶδα καὶ αὐτός, ὁδοιπόρε.
μηκέτʼ ἐπαίνει ἰσχάδα, μηδʼ ἐσόρα τὸν πέλας ἀκρέμονα· καὶ λίην ὁ Πρίηπος ἐφίσταμαι ὀξὺ δεδορκὼς, καὶ φυλακὴν σύκων ἣν ἐπέοικεν ἔχων.
ἢν δὲ μόνον σὺ θίγῃς τῆς ἰσχάδος, ἰσχάδα δώσεις· ὡς ἰσότης πάντων ἐστὶ δικαιοτάτη.
εἰς τὸν αὐτόν ὡς βαρὺ τοῦτο, Πρίηπε, καὶ εὖ τετυλωμένον ὅπλον πᾶν ἀπὸ βουβώνων ἀθρόον ἐκκέχυκας εἰς γάμον οὐκ ἀνέτοιμον ἔχει δέ σε δίψα γυναικῶν, ὦ ʼγαθέ, καὶ σπαργᾷς θυμὸν ἅπαντα πόθοις.
ἀλλὰ καταπρήϋνε τὸν ἐξῳδηκότα φαλλὸν τόνδε, καὶ ἀνθηρῇ κρύψον ὑπὸ χλαμύδι· οὐ γὰρ ἐρημαῖον ναίεις ὄρος, ἀλλὰ παρʼ Ἕλλης ᾐόνα τὴν ἱερὴν Λάμψακον ἀμφιπολεῖς.
Ἀγροφύλαξ ἕστηκα πολυκτεάνοις ἐν ἀρούραις, Φρίκωνος καλύβην καὶ φυτὰ ῥυόμενος, τοῦτο λέγων πρὸς ἕκαστον· ἐπὴν γελάσῃς ἐσιδών με τοῦ σκεύους, χώρει τὴν κατὰ σαυτὸν ὁδόν.
ἢν δὲ παρεκβήῃς ἐς ἃ μὴ θέμις, οὔτι ς ʼ ὀνήσει ἡ λάχνη· τρυπᾷν πάντας ἐπιστάμεθα.
εἰς εἰκόνα Σατύρου πρὸς τᾖ ἀκοᾖ τὸν αὐλὸν ἔχοντος καὶ ὥσπερ ἀκροωμένου αὐτομάτως, σατυρίσκε, δόναξ τεὸς ἦχον ἰάλλει; ἢ τί παρακλίνας οὖας ἄγεις καλάμῳ; ὃς δὲ γελῶν σίγησεν· ἴσως δʼ ἂν φθέγξατο μῦθον, ἀλλʼ ὑπὸ τερπωλῆς εἴχετο ληθεδόνι.
οὐ γὰρ κηρὸς ἔρυκεν· ἑκὼν δʼ ἠσπάζετο σιγήν, θυμὸν ὅλον τρέψας πηκτίδος ἀσχολίῃ.
τὸν Σάτυρον Διόνυσος ἰδὼν τόσον ἄλγος ἔχοντα, καί μιν ἐποικτείρας, θήκατο λαΐνεον.
ἀλλʼ οὐδʼ ὣς ἀπέληξε βαρυτλήτων ὀδυνάων εἰσέτι γὰρ μογέει, καὶ λίθος ὢν, ὁ τάλας.
ἢ Σάτυρος τὸν χαλκὸν ὑπέδραμεν, ἢ διὰ τέχνης χαλκὸς ἀναγκασθεὶς ἀμφεχύθη Σατύρῳ.
εἰς εἰκόνα Σατύρου ἀπὸ ψηφῖδος ἐν Ἀντιοχείᾳ πάντες μὲν Σάτυροι φιλοκέρτομοι· εἰπὲ δὲ καὶ σύ, τί πρὸς ἕκαστον ὁρῶν τόνδε γέλωτα χέεις; θάμβος ἔχων γελόω, πῶς, ἐκ λίθου ἄλλοθεν ἄλλης συμφερτός, γενόμην ἐξαπίνης Σάτυρος.
τὸν Σάτυρον Διόδωρος ἐκοίμισεν, οὐκ ἐτόρευσεν.
ἢν νύξῃς, ἐγερεῖς· ἄργυρος ὕπνον ἔχει.
δερκόμενος ξόανον καλὸν τόδε, τὰν Ἀφροδίταν, ὤνθρωφʼ, ἱλάσκευ, πλατίον ἑζόμενος· αἴνει δὲ Γλυκέραν Διονυσίου, ἅ μʼ ἀνέθηκε πορφυρέας ἁπαλὸν κῦμα παρʼ ἠιόνος.
εἰς Ἔρωτα ὁ πτανὸς τὸν πτανὸν ἴδʼ ὡς ἄγνυσι κεραυνόν, δεικνὺς ὡς κρεῖσσον πῦρ πυρός ἐστιν, Ἔρως.
Πτανῷ πτανὸν Ἔρωτα τίς ἀντίον ἔπλας ʼ Ἔρωτι; ἁ Νέμεσις, τόξῳ τόξον ἀμυνομένα, ὥς κε πάθῃ τὰ γʼ ἔρεξεν ὁ δὲ θρασύς, ὁ πρὶν ἀταρβὴς, δακρύει, πικρῶν γευσάμενος βελέων, ἐς δὲ βαθὺν τρὶς κόλπον ἀπέπτυσεν.
ἆ μέγα θαῦμα· φλέξει τις πυρὶ πῦρ· ἥψατʼ Ἔρωτος Ἔρως.
κἀγὼ Κύπριδος αἷμα· κασιγνήτῳ με μήτηρ ᾔνεσε τόξα φέρειν ἀντία καὶ πτέρυγας.
εἰς Ἄρτεμιν Ἄρτεμι, ποῦ σοι τόξα, παραυχενίη τε φαρέτρη; ποῦ δὲ Λυκαστείων ἐνδρομὶς ἀρβυλίδων, πόρπη τε χρυσοῖο τετυγμένη, ἠδὲ πρὸς ἄκρην ἰγνύην φοῖνιξ πέπλος ἑλισσόμενος; κεῖνα μὲν εἰς ἄγρην ὁπλίζομαι· ἐς δὲ θυηλὰς εἶμʼ αὕτως, ἱρῶν ἀντομένη θυέων.
εἰς Ἑρμῆν ἱερὸν Ἑρμείῃ με παραστείχοντες ἔχευαν ἄνθρωποι λίθινον σωρὸν ὁ δʼ ἀντʼ ὀλίγης οὐ μεγάλην αὐτοῖς ἔγνων χάριν, ἀλλʼ ὅτι λοιπὰ Αἰγὸς ἐπὶ κρήνην ἑπτὰ λέγω στάδια.
Ὁδῖτα, μὴ πρόσερπε πρὸς τὰ κλήματα μηδʼ αὖ τὰ μῆλα, μηδʼ ὅπῃ τὰ μέσπιλα τηνεῖ δὲ πρὸς τὴν σχοῖνον ἐξαμείβεο, ὡς μή τι θράξῃς τῶνδε, μηδʼ ἀποθρίσῃς, ἃ σὺν πόνῳ φυτουργὸς ἔκτηται Μίδων, ὃς κἀμὲ θῆκεν ἢν δέ μευ παρακλύῃς, γνώσῃ τὸν Ἑρμῆν, ὡς κακοὺς ἀμείβομαι.
Ὀχθηρὸν τὸν χῶρον ἔχω καὶ ἔρημον, ὁδῖτα· οὐκ ἐγώ, ὁ στάσας δʼ αἴτιος Ἀρχέλοχος.
οὐ γὰρ ὀρειοχαρὴς ὡρμᾶς, οὐδʼ ἀκρολοφίτας, τὸ πλεῦν δʼ ἀτραπιτοῖς, ὦνερ, ἀρεσκόμενος.
Ἀρχέλοχος δʼ, ὡς αὐτὸς ἐρημοφίλας καὶ ἀγείτων, ὦ παριών, τοῖον κἀμὲ παρῳκίσατο.
εἰς Διόνυσον ἐκ πυρός, ὦ Διόνυσε, τὸ δεύτερον ἠνίδε χαλκοῦς ἐξεφάνης· γενεὴν εὗρε Μύρων ἑτέρην.
εἰς Πᾶνα Δικτύννης τοῖόν με καθʼ ἱερὸν ἔμπυρον ὁ Κρὴς χάλκεον ἔστησεν Πᾶνα τὸν αἰγόνυχα.
δέρμα δʼ ἔχω, διπλοῦν τε λαγωβόλον ἐκ δὲ πετραίας σπήλυγγος τείνω βλέμμα διπλοῦν πρὸς ὄρος.
πέτρης ἐκ Παρίης με πόλιν κατὰ Παλλάδος ἄκρην στῆσαν Ἀθηναῖοι Πᾶνα τροπαιοφόρον.
ἢν λαχάνων ς ʼ ὁ Πρίηπος ἴδω σχεδὸν ἴχνια θέντα, αὐτᾖ γυμνώσω, φώρ, σὲ ποτὶ πρασιῇ.
αἰσχρὸν ἔχειν τοῦτʼ ἔργον ἐρεῖς θεὸν οἶδα καὶ αὐτὸς, αἰσχρὸν ἀφιδρύνθην δʼ, ἴσθʼ ὅτι, τοῦδε χάριν.
ἀμφοτέραις παρʼ ὁδοῖσι φύλαξ ἕστηκα Πρίηπος, ἰθυτενὲς μηρῶν ὀρθιάσας ῥόπαλον.
εἵσατο γὰρ πιστόν με Θεόκριτος· ἀλλʼ ἀποτηλοῦ φὼρ ἴθι, μὴ κλαύσῃς τὴν φλέβα δεξάμενος.
ὁ τραγόπους, ὁ τὸν ἀσκὸν ἐπηρμένος, αἵ τε γελῶσαι νύμφαι, Πραξιτέλους, ἥ τε καλὴ Δανάη.
λύγδινα πάντα, καὶ ἄκρα σοφαὶ χέρες.
αὐτὸς ὁ Μῶμος φθέγξεται· ἄκρητος, Ζεῦ πάτερ, ἡ σοφίη.
εἰς Νέμεσιν πρίν με λίθον Πέρσαι δεῦρʼ ἤγαγον, ὄφρα τρόπαιον στήσονται νίκας· εἰμὶ δὲ νῦν Νέμεσις.
ἀμφοτέροις δʼ ἕστηκα, καὶ Ἑλλήνεσσι τρόπαιον νίκας, καὶ Πέρσαις τοῦ πολέμου νέμεσις.
Ἴσιδι καρποτόκῳ, σταχυμήτορι, μυριομόρφῳ, λαϊνέῳ ταλάρῳ, μογερῶν ἀπάνευθεν ἀρότρων, αὐτόματοι στείχουσιν ἑὴν πρὸς μητέρα καρποί.
ταῖς Νύμφαις τόδʼ ἄγαλμα· μέλει δʼ αὐταῖσιν ὁ χῶρος.
ναὶ μέλοι, ὡς κρήναις ἄφθιτα ἄφθιτα ῥεῖθρα.
εἰς τὸν Μῶμον τίς τὸν ἐπʼ ἐσθλοῖσιν παμπενθέα καὶ τρισάλαστον Μῶμον ἀμωμήτοις χερσὶν ἀνεπλκάσατο; ὡς ὁ γέρων ἐπὶ γᾶς βεβλημένος, οἷά τις ἔμπνους ἀμπαύει λύπας, γυῖα βαρυνόμενος.
μανύει δίστοιχος ὀλέθριος ὄγμος ὀδόντων, πριομένων ἐπὶ τὰς τῶν πέλας εὐτυχίας, καὶ τὸ κατεσκληκὸς σκήνους βάρος· ᾇ μὲν ἐρείδει ψιλὸν γηραιᾷ χειρὶ βαλὼν κρόταφον, ᾇ δὲ σεσηρὼς βάκτρον ἀποστηρίζεται ἐς γᾶν, κωφὰ πρὸς ἄψυχον πέτρον ἀπεχθόμενος.
εἰς τὸν αὐτόν Τάκεο δυστάνων ὀνύχων ἄπο παμφάγε Μῶμε, τάκεο σὺ πρίων ἰοβόλους γένυας.
νεῦρά σε μανύει τετανυσμένα, καὶ φλέβες ἄρθρων, καὶ κενεὰ σαρκῶν ψυχολιπὴς δύναμις, καὶ ῥικνοῖς φρίσσουσα περὶ κροτάφοισιν ἔθειρα.
ὥστε τίς ἔμψυχὸν ς ʼ ἀνδρὸς σίνιν ἄνυσε τέχνᾳ, οὐδὲ τόπον δήκτᾳ σεῖο λιπὼν στόματι; εἰς εἰκόνα Ἱπποκράτους ὁππόθεν ὁ στήσας; Βυζάντιος.
οὔνομα δὴ τίς; Εὑσέβιος.
Σὑ δὲ τίς; Κώιος Ἱπποκράτης.
τοῦ δʼ ἕνεκεν γέγραφέν σε; λόγων χάριν ἡ πόλις αὐτῷ τῶν ἐς ἐμὲ γραφίδων ἀντιδέδωκε γέρας.
καὶ τί μὴ αὐτὸς ἑὸν τύπον ἔγραφεν; ὅττι, γεραίρων ἡμέας ἀνθʼ αὑτοῦ, κρέσσονα δόξαν ἔχει.
ἠὲ τεὴν φωνήν, Ἱππόκρατες, ἔγραφε Παιάν, ἠὲ σὺ τῆς κείνου μάρτυς ἀκεστορίης οὗτος ἀκεστορίης κρυφίας ὤιξε κελεύθους, Παιήων μερόπων, Κώιος Ἱπποκράτης, εἰς εἰκόνα Γαληνοῦ ἦν χρόνος, ἡνίκα γαῖα βροτοὺς διὰ σεῖο, Γαληνέ, δέχνυτο μὲν θνητούς, ἔτρεφε δʼ ἀθανάτους, χήρευεν δὲ μέλαθρα πολυκλαύτου Ἀχέροντος σῇ παιηονίῃ χειρὶ βιαζόμενα.
εἰς Σώσανδρον ἱππίατρον ἰητὴρ μερόπων, Ἱππόκρατες, ἀλλὰ καὶ ἵππων, Σώσανδρε, κρυφίης ἴστορʼ ἀκεστορίης, ἢ τέχνην μεταμείψατʼ, ἢ οὔνομα· μηδὲ καλείσθω ἅτερος ἐκ τέχνης, ἧς ἕτερος κρατέει, εἰς εἰκόνα Ἰαμβλίχου ἰατροῦ ὁ γλυκὺς ἐν πάντεσσιν Ἰάμβλιχος, ὃς ποτὶ γῆρας ἤλυθεν ἁγνὸς ἐὼν Κυπριδίων ὀάρων· ἔργα δʼ ἀκεστορίης ἐφέπων, σοφίην τε διδάσκων, κέρδεσιν οὐδʼ ὁσίοις χεῖρας ὑπεστόρεσεν.
εἰς εἰκόνα Πραξαγόρου ἰατροῦ αὐτός σοι Φοίβοιο πάις λαθικηδέα τέχνης ἰδμοσύνην, πανάκῃ χεῖρα λιπηνάμενος, Πρηξαγόρη, στέρνοις ἐνεμάξατο.
τοιγὰρ ἀνῖαι ὄρνυνται δολιχῶν ὁππόσαι ἐκ πυρετῶν, καὶ ὁπόσα τμηθέντος ἐπὶ χροὸς ἄρκια θεῖναι φάρμακα, πρηείης οἶσθα παρʼ Ἠπιόνης.
θνητοῖσιν δʼ εἰ τοῖοι ἐπήρκεον ἰητῆρες, οὐκ ἂν ἐπορθμεύθη νεκροβαρὴς ἄκατος.
εἰς Ὀρειβάσιον ἰατρόν ἰητὴρ μέγας οὗτος Ἰουλιανοῦ βασιλῆος, ἄξιος εὐσεβίης δῖος Ὀρειβάσιος.
εἶχε γὰρ οἷα μέλισσα σοφὸν νόον, ἄλλοθεν ἄλλα ἰητρῶν προτέρων ἄνθεα δρεψάμενος.
εἰς ἄγαλμα τοῦ Καιροῦ τίς πόθεν ὁ πλάστης; Σικυώνιος.
οὔνομα δὴ τίς; Λύσιππος.
σὺ δὲ τίς; καιρὸς ὁ πανδαμάτωρ.
τίπτε δʼ ἐπʼ ἄκρα βέβηκας; ἀεὶ τροχάω.
τί δὲ ταρσοὺς ποσσὶν ἔχεις διφυεῖς; Ἵπταμʼ ὑπηνέμιος.
χειρὶ δὲ δεξιτερῇ τί φέρεις ξυρόν; ἀνδράσι δεῖγμα, ὡς ἀκμῆς πάσης ὀξύτερος τελέθω.
ἡ δὲ κόμη, τί κατʼ ὄψιν; Ὑπαντιάσαντι λαβέσθαι.
νὴ Δία, τἀξόπιθεν δʼ εἰς τί φαλακρὰ πέλει; τὸν γὰρ ἅπαξ πτηνοῖσι παραθρέξαντά με ποσσὶν οὔτις ἔθʼ ἱμείρων δράξεται ἐξόπιθεν.
τοὔνεχʼ ὁ τεχνίτης σε διέπλασεν; εἵνεκεν ὑμέων, ξεῖνε· καὶ ἐν προθύροις θῆκε διδασκαλίην.
ἔστησεν Περίανδρος Ἀρίονος εἰκόνα ταύτην, καὶ τὸν ἀπολλυμένῳ σύνδρομα νηξάμενον εἰνάλιον δελφῖνα.
λέγει δʼ ἐπʼ Ἀρίονι μῦθος· κτεινόμεθʼ ἀνθρώποις, ἰχθύσι σῳζόμεθα.
εἰς εἰκόνα κιθαριστρίδος ἐν Βυζαντίῳ σὸν μὲν κάλλος ἔδειξε μόλις γραφίς· αἴθε δὲ τεύχειν ἔσθενε καὶ λιγυρῶν ἡδὺ μέλος στομάτων, ὥς κεν ἐπʼ ὀφθαλμοῖσι καὶ οὔασιν, ἔκ τε προσώπου, ἔκ τε λυροκτυπίης, ἶσον ἐθελγόμεθα.
εἰς εἰκόνα Μαρίας τῆς κιθαρῳδοῦ πλῆκτρον ἔχει φόρμιγγος, ἔχει καὶ πλῆκτρον ἔρωτος· κρούει δʼ ἀμφοτέροις καὶ φρένα καὶ κιθάρην.
τλήμονες, οἷς ἄγναμπτον ἔχει νόον ᾧ δʼ ἐπινεύσει, ἄλλος ὅδʼ Ἀγχίσης, ἄλλος Ἄδωνις ὅδε.
εἰ δʼ ἐθέλεις, ὦ ξεῖνε, καὶ ἀμφιβόητον ἀκοῦσαι οὔνομα καὶ πάτρην ἐκ Φαρίης Μαρίη.
εἰς Τόν ἐν Μεγάροις κιθαριστὴν λίθον τόν με λίθον μέμνησο τὸν ἠχήεντα, παρέρπων Νισαίην ὅτε γὰρ τύρσιν ἐτειχοδόμει Ἀλκάθοος, τότε Φοῖβος ἐπωμαδὸν ἦρε δομαῖον λᾶα, Λυκωρείην ἐνθέμενος κιθάρην.
ἔνθεν ἐγὼ λυραοιδός ὑποκρούσας δέ με λεπτῇ χερμάδι, τοῦ κόμπου μαρτυρίην κόμισαι.
εἰς λουτρόν χρήμασι τοῖς Ἀγάθωνος ἐδείματο τῇδε λοετρὸν δῆμος ὁ τῆς Τεγέης, θαῦμα καὶ ἐσσομένοις.
εἰς λουτρὸν ἐν Πραινέτῳ οὐ βαλανεῖον ἔην προπάροιθε τὸ νῦν βαλανεῖον, ἀλλὰ τόπος σκυβάλων, χῶρος ἀποκρίσιος· νῦν δὲ τὰ τερπνὰ τὰ πᾶσι βοώμενα καὶ χαρίεντα ἀγλαΐῃ προφέρει.
καὶ γὰρ Ἀλέξανδρος Νικαέων ἱερεύς, σοφίης ἐρικυδέος ἀστήρ, τεῦξέ μιν οἰκείοις χρήμασι καὶ δαπάναις.
νῖκαι πάρεσμεν, αἱ γελῶσαι παρθένοι, νίκας φέρουσαι τῇ φιλοχρήστῳ πόλει.
ἔγραψαν ἡμᾶς οἱ φιλοῦντες τὴν πόλιν, πρέποντα Νίκαις ἐντυποῦντες σχήματα.
εἰς εἰκόνα ὀρχηστρίδος Μουσάων δεκάτη, Χαρίτων Ῥοδόκλεια τετάρτη, τερπωλὴ μερόπων, ἄστεος ἀγλαΐη.
ὄμμα δέ οἱ καὶ ταρσὰ ποδήνεμα, καὶ σοφὰ Χαρίτων δάκτυλα καὶ Μουσῶν κρέσσονα καὶ Χαρίτων.
εἰς εἰκόνα ἑτέρας ὀρχηστρίδος ἐν τῷ Σωσθενίῳ εἰμὶ μὲν Ἑλλαδίη Βυζαντιάς, ἐνθάδε δʼ ἔστην ᾗχι χοροστασίην εἴαρι δῆμος ἄγει, ὁππόθι πορθμῷ γαῖα μερίζεται· ἀμφότεραι γὰρ ἄντυγες ὀρχηθμοὺς ᾔνεσαν ἡμετέρους.
εἰς εἰκόνα κιθαριστρίας διάχρυσον οὔ τις ἐπʼ Ἀνθούσῃ χρυσὸν βάλεν, ἀλλὰ καὶ αὐτῇ ἀμφεχύθη Κρονίδης, ὡς τὸ πάρος Δανάῃ· σώματι δʼ οὐκ ἐπέλασσεν, ἐπεὶ νόον ἔλλαβεν αἰδώς, μή τινι Μουσάων μίσγεται οὐκ ἐθέλων.
θῆλυς ἐν ὀρχηθμοῖς κρατέει φύσις· εἴξατε κοῦροι· Μοῦσα καὶ Ἑλλαδίη τοῦτον ἔθεντο νόμον ἡ μέν, ὅτι πρώτη κινήσιος εὕρετο ῥυθμούς, ἡ δʼ, ὅτι τῆς τέχνης ἦλθεν ἐς ἀκρότατον.
Ἕκτορα μέν τις ἄεισε, νέον μέλος· Ἑλλαδίη δέ, ἑσσαμένη χλαῖναν, πρὸς μέλος ἠντίασεν.
ἦν δὲ πόθος καὶ δεῖμα παρʼ ὀρχηθμοῖσιν Ἐνυοῦς· ἄρσενι γὰρ ῥώμῃ θῆλυν ἔμιξε χάριν.
εἰς εἰκόνα Λιβανίας ὀρχηστρίδος οὔνομʼ ἔχεις; λιβάνου, Χαρίτων δέμας, ἤθεα Πειθοῦς, παρθένε, καὶ Παφίης κεστὸν ὑπὲκ λαγόνων.
αὐτὰρ ἐν ὀρχηθμοῖσιν, Ἔρως ἅτε κοῦφος, ἀθύρεις, κάλλεϊ καὶ τέχνῃ πάντας ἐφελκομένη.
εἰς Ξενοφῶντος Σμυρναίου εἰκόνα αὐτὸν ὁρᾶν Ἰόβακχον ἐδόξαμεν, ἡνίκα Ληναῖς ὁ πρέσβυς νεαρῆς ἦρχε χοροιμανίης, καὶ Κάδμου τὰ πάρηβα χορεύματα, καὶ τὸν ἀφʼ ὕλης ἄγγελον εὐιακῶν ἰχνελάτην θιάσων, καὶ τὴν εὐάζουσαν ἐν αἵματι παιδὸς Ἀγαυὴν λυσσάδα.
φεῦ θείης ἀνδρὸς ὑποκρισίης.
εἰς στήλην Πυλάδου ὀρχηστοῦ αὐτὸν βακχευτὴν ἐνέδυ θεόν, ἡνίκα βάκχας ἐκ Θηβῶν Ἰταλὴν ἤγαγε πρὸς θυμέλην, ἀνθρώποις Πυλάδης τερπνὸν δέος, οἷα χορεύων δαίμονος ἀκρήτου πᾶσαν ἔπλησε πόλιν.
Θῆβαι γιγνώσκουσι τὸν ἐκ πυρός· οὐράνιος δὲ οὗτος, ὁ παμφώνοις χερσὶ λοχευόμενος.
Φριξοκόμᾳ τόδε Πανὶ καὶ αὐλιάσιν θέτο Νύμφαις δῶρον ὑπὸ σκοπιᾶς Θεύδοτος οἰονόμος· οὕνεχʼ ὑπʼ ἀζαλέου θέρεος μέγα κεκμηῶτα παῦσαν, ὀρέξασαι χερσὶ μελιχρὸν ὕδωρ.
εἰς τὰς Ὁμηρικὰς δύο βίβλους υἱὲ Μέλητος Ὅμημε, σὺ γὰρ κλέος Ἑλλάδι πάσῃ καὶ Κολοφῶνι πάτρῃ θῆκας ἐς ἀΐδιον, καὶ τάσδʼ ἀντιθέῳ ψυχῇ γεννήσαο κούρας, δισσὰς ἐκ στηθέων γραψάμενος σελίδας· ὑμνεῖ δʼ ἡ μὲν νόστον Ὀδυσσῆος πολύπλαγκτον, ἡ δὲ τὸν Ἰλιακὸν Δαρδανιδῶν πόλεμον.
τίς ποθʼ ὁ τὸν Τροίης πόλεμον σελίδεσσι χαράξας, ἢ τίς ὁ τὴν δολιχὴν Λαρτιάδαο πλάνην; οὐκ ὄνομʼ εὑρίσκω σαφές, οὐ πόλιν.
οὐράνιε Ζεῦ, μή ποτε σῶν ἐπέων δόξαν Ὅμηρος ἔχει; ποίας ἀστὸν Ὅμηρον ἀναγραψώμεθα πάτρης, κεῖνον, ἐφʼ ὃν πᾶσαι χεῖρʼ ὀρέγουσι πόλεις; ἢ τὸ μέν ἐστιν ἄγνωστον, ὁ δʼ ἀθανάτοις ἴσος ἥρως ταῖς Μούσαις ἔλιπεν πατρίδα καὶ γενεήν; οὐχὶ πέδον Σμύρνης ἐλοχεύσατο θεῖον Ὅμηρον, οὐ Κολοφὼν τρυφερῆς ἄστρον Ἰηονίης, οὐ Χίος, οὐκ Αἴγυπτος ἐύσπορος, οὐ Κύπρος ἁγνή, οὐ νῆσος κραναὴ Λαρτιάδαο πάτρη, οὐκ Ἄργος Δαναοῖο, κυκλωπείη τε Μυκήνη, οὐδὲ τὸ Κεκροπιδῶν ἄστυ παλαιογόνων.
οὐ γὰρ ἔφυ χθονὸς ἔργον· ἀπʼ αἰθέρος ἀλλὰ ἑ Μοῦσαι πέμψαν, ἵνʼ ἡμερίοις δῶρα ποθητὰ φέροι.
οἱ μέν σευ Κολοφῶνα τιθηνήτειραν, Ὅμηρε, οἱ δὲ καλὰν Σμύρναν, οἱ δʼ ἐνέπουσι Χίον, οἱ δʼ Ἴον, οἱ δʼ ἐβόασαν ἐΰκλαρον Σαλαμῖνα, οἱ δέ νυ τῶν Λαπιθέων ματέρα Θεσσαλίην· ἄλλοι δʼ ἄλλην μαῖαν ἀνίαχον.
εἰ δέ με Φοίβου χρὴ λέξαι πινυτὰς ἀμφαδὰ μαντοσύνας, πάτρα σοι τελέθει μέγας οὐρανός, ἐκ δὲ τεκούσης οὐ θνατᾶς, ματρὸς δʼ ἔπλεο Καλλιόπας, ἑπτὰ ἐριδμαίνουσι πόλεις διὰ ῥίζαν Ὁμήρου, Κύμη, Σμύρνα, Χίος, Κολοφών, Πύλος, Ἄργος, Ἀθῆναι.
ἑπτὰ πόλεις μάρναντο σοφὴν διὰ ῥίζαν Ὁμήρου, Σμύρνα, Χίος, Κολοφών, Ἰθάκη, Πύλος, Ἄργος, Ἀθῆναι.
Χῖος ἔφυς; οὔ φημι.
τί δαί, Σμυρναῖος; ἀπαυδῶ.
Κύμη δʼ ἢ Κολοφὼν πατρίς, Ὅμηρε, σέθεν; Οὑδετέρη.
Σαλαμὶς δὲ τεὴ πόλις; οὐδʼ ἀπὸ ταύτης ἐξέφυν.
ἀλλʼ αὐτὸς λέξον ὅπῃ γέγονας.
οὐκ ἐρέω.
τίνος ἦρα; Πέπεισμʼ ὅτι τἀτρεκὲς εἰπὼν ἕξω τὰς ἄλλας ἄμμιν ἀπεχθομένας.
εἰς αἰῶνας, Ὅμηρε, καὶ ἐξ αἰῶνος ἀείδῃ, οὐρανίης Μούσης δόξαν ἀειράμενος.
μῆνιν μὲν γὰρ ἄεισας Ἀχιλλέος, ἄεισας Ἀχαιῶν στρομβηδὸν νηῶν σύγχυσιν ἐν πελάγει, τειρόμενόν τε πλάνῃσιν Ὀδυσσέα ποικιλόβουλον, τοῦ λέχος ἀσπασίως εἴσιδε Πηνελόπη, εἰ θεός ἐστιν Ὅμηρος, ἐν ἀθανάτοισι σεβέσθω· εἰ δʼ αὖ μὴ θεός ἐστι, νομιζέσθω θεὸς εἶναι.
εὗρε Φύσις, μόλις εὗρε· τεκοῦσα δʼ ἐπαύσατο μόχθων, εἰς ἕνα μοῦνον Ὅμηρον ὅλην τρέψασα μενοινήν.
τίς ποθʼ Ὁμηρείης μεγάλης ὀπός ἐστιν ἀπευθής; τίς χθών, τίς δὲ θάλασσα μάχην οὐκ οἶδεν Ἀχαιῶν; δῆμος ὁ Κιμμερίων, πανδερκέος ἄμμορος αἴγλης ἠελίου, Τροίης ὄνομʼ ἔκλυεν, ἔκλυεν Ἄτλας οὐρανὸν εὐρύστερνον ἔχων ἐπικείμενον ὤμοις.
διεξιών, Ὅμηρε, τὴν κεκαυμένην, φθονεῖν ἀφῆκας τὰς ἀπορθήτους πόλεις.
εἰς εἰκόνα Πινδάρου Νεβρείων ὁπόσον σάλπιγξ ὑπερίαχεν αὐλῶν, τόσσον ὑπὲρ πάσας ἔκραγε σεῖο χέλυς· οὐδὲ μάτην ἁπαλοῖς περὶ χείλεσιν ἑσμὸς ἐκεῖνος ἔπλασε κηρόδετον, Πίνδαρε, σεῖο μέλι.
μάρτυς ὁ Μαινάλιος κερόεις θεός, ὕμνον ἀείσας τῶν σέο, καὶ νομίων λησάμενος δονάκων.
εἰς Ἀνακρέοντα πρέσβυν Ἀνακρείοντα χύδαν σεσαλαγμένον οἴνῳ θάεο δινωτοῦ στρεπτὸν ὕπερθε λίθου, ὡς ὁ γέρων λίχνοισιν ἐπʼ ὄμμασιν ὑγρὰ δεδορκὼς ἄχρι καὶ ἀστραγάλων ἕλκεται ἀμπεχόναν· δισσῶν δʼ ἀρβυλίδων τὰν μὲν μίαν, οἷα μεθυπλήξ, ὤλεσεν· ἐν δʼ ἑτέρᾳ ῥικνὸν ἄραρε πόδα.
μέλπει δʼ ἠὲ Βάθυλλον ἐφίμερον, ἠὲ Μεγιστέα, αἰωρῶν παλάμᾳ τὰν δυσέρωτα χέλυν.
ἀλλὰ πάτερ Διόνυσε, φύλασσέ μιν οὐ γὰρ ἔοικεν ἐκ Βάκχου πίπτειν Βακχιακὸν θέραπα.
ἴδʼ ὡς ὁ πρέσβυς ἐκ μέθας Ἀνακρέων ὑπεσκέλισται, καὶ τὸ λῶπος ἕλκεται ἐσάχρι γυίων τῶν δὲ βλαυτίων τὸ μὲν ὅμως φυλάσσει, θάτερον δʼ ἀπώλεσεν.
μελίσδεται δὲ τὰν χέλυν διακρέκων ἤτοι Βάθυλλον, ἢ καλὸν Μεγιστέα.
φύλασσε, Βάκχε, τὸν γέροντα, μὴ πέσῃ.
τὸν τοῖς μελιχροῖς Ἱμέροισι σύντροφον, Λυαῖʼ, Ἀνακρείοντα Τήιον κύκνον, ἔσφηλας ὑγρῇ νέκταρος μεληδόνι.
λοξὸν γὰρ αὐτοῦ βλέμμα, καὶ περὶ σφυροῖς ῥιφθεῖσα λώπευς πέζα, καὶ μονοζυγὲς μέθην ἐλέγχει σάνδαλον χέλυς δʼ ὅμως τὸν εἰς Ἔρωτας ὕμνον ἀθροΐζεται.
ἀπτῶτα τήρει τὸν γεραιόν, Εὔιε.
Τήιον ἀμφοτέρων με βλέπεις ἀκόρεστον ἐρώτων πρέσβυν, ἴσον κούροις, ἶσον ἁδόντα κόραις· ὄμμα δέ μευ Βρομίῳ βεβαρημένον, ἠδʼ ἀπὸ κώμων τερπνὰ φιλαγρύπνων σήματα παννυχίδων.
εἰς εἰκόνα Σαπφοῦς αὐτή σοι πλάστειρα Φύσις παρέδωκε τυπῶσαι τὴν Μυτιληναίαν, ζωγράφε, Πιερίδα.
πηγάζει τὸ διαυγὲς ἐν ὄμμασι τοῦτο δʼ ἐναργῶς δηλοῖ φαντασίην ἔμπλεον εὐστοχίης.
αὐτομάτως δʼ ὁμαλή τε καὶ οὐ περίεργα κολῶσα σάρξ ὑποδεικνυμένην τὴν ἀφέλειαν ἔχει.
ἄμμιγα δʼ ἐξ ἱλαροῖο καὶ ἐκ νοεροῖο προσώπου μοῦσαν ἀπαγγέλλει Κύπριδι μιγνυμένην.
εἰς τὰ Ὀππιανοῦ Ἁλιευτικά Ὀππιανὸς σέλίδεσσιν ἁλίπλοα φῦλα συνάψας θήκατο πᾶσι νέοις ὄψον ἀπειρέσιον.
εἰς εἰκόνα Γεωργίου Καλλιόπη βασίλεια Γεώργιον εἶπεν ἰδοῦσα· οὗτος ἐμὸς γενέτης γνήσιος, οὐ Κρονίδης.
εἰς ἀνδριάντα Πτολεμαίου ῥήτορος ἐν Ἀντιοχείᾳ Εἰκῶν, τίς ς ʼ ἄνεθηκε; λόγοι.
τίνος εἶ; Πτολεμαίου.
ποίου; τοῦ Κρητός.
τεῦ χάριν; ἀντʼ ἀρετῆς.
τῆς ποδαπῆς; πάσης.
τῆς ἐς τίνας; ἐς δικολέκτας.
καὶ ξύλον ἀρκεῖ; ναί· χρυσίον οὐ δέχεται.
εἰκόνα Λογγίνῳ χρυσέην πόλις εἶχεν ὀπάσσαι, εἰ μὴ πότνα Δίκη χρυσὸν ἀπεστρέφετο.
ῥητορικῆς φιλέω τρεῖς ἀστέρας, οὕνεκα μοῦνοι πάντων ῥητήρων εἰσὶν ἀρειότεροι· σεῖο πόνους φιλέω, Δημόσθενες· εἰμὶ δὲ λίην καὶ φιλαριστείδης καὶ φιλοθουκυδίδης.
εἰς εἰκόνα Ἀγαθίου Σχολαστικοῦ ἡ πόλις Ἀγαθίαν τὸν ῥήτορα, τὸν στιχαοιδόν, δίζυγος εὐεπίης ῥυθμὸν ἀγασσαμένη, ὡς μήτηρ ἐτέλεσσεν ἐφʼ υἱέι, καὶ πόρε τήνδε εἰκόνα, καὶ στοργῆς μάρτυρα καὶ σοφίης· Μεμνόνιον δὲ τοκῆα, κασίγνητόν τε σὺν αὐτῷ ἔστησεν, γενεῆς σύμβολα σεμνοτάτης.
κωφὸν ἄναυδον ὁρῶν τὸν Γέσσιον, εἰ λίθος ἐστί, Δήλιε, μαντεύου, τίς τίνος ἐστὶ λίθος.
εἰς εἰκόνα ῥήτορος ἀφυοῦς τίς σὲ τὸν οὐ λαλέοντα τύπῳ ῥητῆρος ἔγραψε· σιγᾷς, οὐ λαλέεις· οὐδὲν ὁμοιότερον.
εἰς εἰκόνα Μαρίνου ῥήτορος εἰκόνες ἀνθρώποισι φίλον γέρας· ἀλλὰ Μαρίνῳ ὕβρις, ἐλεγχομένης εἴδεος ἀπρεπίης.
εἰς ἄγαλμα Ἀριστείδου ῥήτορος νεῖκος Ἀριστείδης Ἰάδων κατέπαυσε πολήων, τὸ πρὶν Ὁμηρείης εἶχον ὑπὲρ γενεῆς.
φασὶν γὰρ πᾶσαι Σμύρνη τέκε θεῖον Ὅμηρον, ἡ καὶ Ἀριστείδην ῥήτορα γειναμένη.
εἰκὼν Καλλίστου τοῦ ῥήτορος· οἱ δὲ παρʼ αὐτὴν ἐρχόμενοι, Ἑρμῇ σπένδετε τῷ λογίῳ.
Φύρμος με Φύρμον, πυρφόρος τὸν πυρφόρον, ὁ παῖς ὁ ῥήτωρ τὸν πατέρα τὸν ῥήτορα, τὰν ὕελον ἐκόμιζε κόψας ἐργάτας ἀνήρ ἐς δὲ πῦρ ἔθηκε βῶλον, ὡς σίδηρον εὐσθενῆ· ἁ δʼ ὕελος, οἷα κηρός, ἐξεχεῖτο, παμφάγοισι φλοξὶν ἐκπυρουμένα· θαῦμα δʼ ἦν ἰδεῖν βροτοῖς ὁλκὸν ἐκ πυρὸς ῥέοντα, καὶ τὸν ἐργάτην τρέμοντα, μὴ πεσὼν διαρραγῇ.
ἐς δὲ διπτύχων ἀκμὰς χηλέων ἔθηκε βῶλον.
ἡ γραφὶς ἀργυρέη μὲν ὅτʼ ἐκ πυρὸς ἦλθον ἐτύχθην, σαῖσι δὲ καὶ χρυσέη γίνομαι ἐν παλάμαις.
ὧδέ σοι, ὦ χαρίεσσα Λεόντιον, εὖ μὲν Ἀθήνη τέχνης, εὖ δʼ εἴδους ἄκρα δέδωκε Κύπρις.
εἰς ἀνδριάντα Πυθαγόρου οὐ τὸν ἀναπτύσσοντα φύσιν πολύμητιν ἀριθμῶν ἤθελεν ὁ πλάστης Πυθαγόραν τελέσαι, ἀλλὰ τὸν ἐν σιγῇ πινυτόφρονι· καὶ τάχα φωνὴν ἔνδον ἀποκρύπτει, καὶ τόδʼ ἔχων ὀπάσαι.
εἰς εἰκόνα Πυθαγόρου αὐτὸν Πυθαγόραν ὁ ζωγράφος, ὃν μετὰ φωνῆς εἶδες ἄν, εἴ γε λαλεῖν ἤθελε Πυθαγόρας.
ὡς σοφὸς ὁ γράψας· ζωὰν οὐκ ἔμβαλε κηρῷ, Σωκράτεος ψυχᾷ τοῦτο χαριζόμενος.
τὸν νοῦν διδάσκων αἰθερεμβατεῖν Πλάτων, τοὺς τῶν ὑπὲρ νοῦν ἐξερεύγεται λόγους.
εἰς εἰκόνα Ἀριστοτέλους οὗτος Ἀριστοτέλης μετρῶν χθόνα καὶ πόλον ἄστρων.
νοῦς καὶ Ἀριστοτέλους ψυχή, τύπος ἀμφοτέρων εἷς.
εἷς εἰκόνα Πλουτάρχου σεῖο πολυκλήεντα τύπον στῆσαν, Χαιρωνεῦ Πλούταρχε, κρατερῶν υἱέες Αὐσονίων, ὅττι παραλλήλοισι βίοις Ἕλληνας ἀρίστους Ῥώμης εὐπολέμοις ἥρμοσας ἐνναέταις.
ἀλλὰ τεοῦ βιότοιο παράλληλον βίον ἄλλον οὐδὲ σὺ γʼ ἂν γράψαις· οὐ γὰρ ὅμοιον ἔχεις.
εἰς εἰκόνα Αἰσώπου εὖγε ποιῶν, Λύσιππε γέρων, Σικυώνιε πλάστα, δείκελον Αἰσώπου στήσαο τοῦ Σαμίου ἑπτὰ σοφῶν ἔμπροσθεν· ἐπεὶ κεῖνοι μὲν ἀνάγκην ἔμβαλον, οὐ πειθώ, φθέγμασι τοῖς σφετέροις, ὃς δὲ σοφοῖς μύθοις καὶ πλάσμασι καίρια λέξας, παίζων ἐν σπουδῇ, πείθει ἐχεφρονέειν.
φευκτὸν δʼ ἡ τρηχεῖα παραίνεσις· ἡ Σαμίου δὲ τὸ γλυκὺ τοῦ μύθου καλὸν ἔχει δέλεαρ.
ἡ πήρη καὶ χλαῖνα καὶ ὕδατι πιληθεῖσα μάζα, καὶ ἡ πρὸ ποδῶν ῥάβδος ἐρειδομένη, καὶ δέπας ἐκ κεράμοιο, σοφῷ κυνὶ μέτρα βίοιο ἄρκια κἠν τούτοις ἦν τι περισσότερον κοίλαις γὰρ πόμα χερσὶν ἰδὼν ἀρύοντα βοώτην, εἶπε· τί καὶ σὲ μάτην, ὄστρακον, ἠχθοφόρουν; γηράσκει καὶ χαλκὸς ὑπὸ χρόνου· ἀλλὰ σὸν οὔτι κῦδος ὁ πᾶς αἰών, Διόγενες, καθελεῖ· μοῦνος ἐπεὶ βιοτᾶς αὐτάρκεα δόξαν ἔδειξας θνητοῖς, καὶ ζωῆς οἶμον ἐλαφροτάτην.
εἰς τὰς ἐν τῷ Ἱπποδρόμῳ Κωνσταντινουπόλεως στήλας τῶν ἀθλητῶν ἐπιγράμματα.
εἰς Πορφύριον Πορφύριον Κάλχαντος ἄναξ καὶ δῆμος ἐγείρει, πολλοῖς εὐκαμάτοις βριθόμενον στεφάνοις, πᾶσι μεθʼ ἡνιόχοισι νεώτατον, ὅσσον ἄριστον, ἀλλὰ τόσον νίκης κάρτος ἐνεγκάμενον.
ἔπρεπε μὴν χρυσέῳ ἐν ἀγάλματι, μὴ δʼ ἐνὶ χαλκῷ τοῦτον τοῖς ἄλλοις εἴκελον ἑστάμεναι.
τέτραχα μὲν τὸ πάροιθε διακριδὸν ἴαχε δῆμος, τὸν Καλχαντιάδην; Πορφύριον ποθέων· αὐτὰρ ὃ δεξιτεροῖσιν ἀνακτορέοιο θοώκου ἡνία καὶ ζώνην ἱππότιν ἀνθέμενος, κεῖθεν ἐπισπέρχων ἐλάᾳ· μεσσηγὺ δʼ ἀέθλων χάλκεος ἱδρύνθη, πρῶτον ἴουλον ἔχων, εἰ δʼ ἐτέων γέρας ἦλθε θοώτερον, ἀλλʼ ἐπὶ νίκαις ὄψιμον, ἀλλὰ μόλις, πολλὰ μετὰ στέφεα.
Ἀγχίσην Κυθέρεια, καὶ Ἐνδυμίωνα Σελήνη φίλατο· καὶ Νίκη νῦν τάχα Πορφύριον, ὃς καὶ ἑοὺς ἵππους καὶ ὁμόφρονος ἡνιοχῆος ἐξ ἑτέρων ἑτέρους αἰὲν ἀμειβόμενος, πολλάκι κρᾶτα πύκασσε πανημερίοισιν ἀέθλοις, οὐ μογέων, ἑτάρου μοῦνον ἐφεσπομένου.
τοῦτό σοι ἠϊθέῳ Νίκη γέρας, ὃ χρόνος ἄλλοις ὀψὲ μόλις πολιοῖς ὤπασε, Πορφύριε.
καὶ γὰρ ἀριθμήσασα πολυστεφέας σέο μόχθους εὕρετο γηραλέων κρέσσονας ἡνιόχων.
τί πλέον, ὅττι καὶ αὐτὸς ἐπευφήμησεν ἀύσας σὸν κλέος ἀντιπάλων δῆμος ἀγασσάμενος; ὀλβίη ἡ Βενέτων πανελεύθερός ἐστι γενέθλη, σε μέγας βασιλεὺς δῶρον ἔνευσεν ἔχειν.
ἄλκιμοι ἀλκήεντα, σοφοὶ σοφόν, υἱέα Νίκης, οἱ Νίκης παῖδες Πορφύριον Βένετοι ἄνθεσαν ἀμφοτέραις γὰρ ἀμειβομένοις ἐπὶ πώλοις κυδιάει νίκαις, οἷς πόρεν, οἷς ἔλαβεν.
ἄλλοις παυσαμένοισιν, ἀεθλεύοντι δὲ μούνῳ Πορφυρίῳ βασιλεὺς τοῦτο δέδωκε γέρας.
πολλάκι νικήσας γὰρ ἑοὺς πόρεν ὠκέας ἵππους, λάζετο δʼ ἀντιπάλων, καὶ πάλιν ἐστέφετο.
ἔνθεν ἔην Πρασίνοις ἔρις ἄσπετος, ἔνθεν ἀυτή, ὃς Βενέτους τέρψει, Κοίρανε, καὶ Πρασίνους.
αἱ πάντων ψῆφοί με καὶ εἰσέτι διφρεύοντα ἔστησαν Νίκης ἐγγύθι Πορφύριον.
δῆμος μὲν γὰρ ἐμὸς γέρας ᾔτεεν· οἱ δʼ ἕτεροί με δίζοντʼ αὖτις ἔχειν, νεῖκος ἀπειπάμενοι.
μήτι δʼ ἡνιόχων περιγίγνομαι, οἷσι καὶ ἵππους κρείσσονας ἀντιπορὼν, δεῖξα χερειοτέρους.
αὐτὸν Πορφύριον μὲν ἀπηκριβώσατο χαλκῷ ὁ πλάστης, ἔμπνουν οἷα τυπωσάμενος.
τίς δὲ χάριν, τίς ἄεθλα, τίς ἔνθεα δήνεα τέχνης τεύξει, καὶ νίκην οὔποτʼ ἀμειβομένην; εἰκόνι χαλκείῃ τὸν χάλκεον ἡνιοχῆα ἄνθετο νικητὴν κοίρανος Αὐσονίων, ὡς σοφόν, ὡς Βενέτοις πεφιλημένον ἀλλʼ ἐπὶ νίκαις Πορφυρίου πολλὰς εἰκόνας ὀψόμεθα.
τίς τελέθεις, φίλε κοῦρε, γενειάδος ἄκρα χαράσσων; ὦ ξένε, Πορφύριος.
τίς πατρίς; ἡ Λιβύη.
τίς δέ σε νῦν τίμησεν; ἄναξ, χάριν ἱπποσυνάων.
τίς μάρτυς τελέθει; δῆμος τῶν Βενέτων.
ἔπρεπέ σοι Λύσιππον ἔχειν ἐπιμάρτυρα νίκης τοσσατίης, πλάστην ἴδμονα, Πορφύριε.
ἐγγύθι τῆς Νίκης καὶ Ἀλεξάνδρου βασιλῆος ἔστης, ἀμφοτέρων κύδεα δρεψάμενος.
πάντα Τύχης ὀφθαλμὸς ἐπέρχεται· ἀλλʼ ἐπὶ μούνοις Πορφυρίου καμάτοις ἕλκεται ὄμμα Τύχης.
σὴν τροχαλὴν μάστιγα καὶ ἀσπίδα δῆμος ἀγασθεὶς ἤθελέ σε στῆσαι διπλόον, ὥσπερ ἔδει, ἡνίοχον κρατερὸν καὶ ἀριστέα· διχθὰ δὲ χαλκὸς οὐκ ἐχύθη, ψυχὴν σεῖο τυπωσάμενος.
Πορφύριον σταδίοισι τίνος χάριν ἡνιοχῆα δῆμος ὁ πρῶτα φέρων ἄνθετο τῶν ἄνθετο; αὐτὸς ἄναξ κήρυξε.
τί γὰρ πλέον, ὅττι γεραίρει εἵνεκεν εὐνοίης, εἵνεκεν ἱπποσύνης; Πορφυρίῳ μετʼ ἄεθλα γέρας πόρεν ἄξιον ἔργων κοίρανος, ὁ Πρασίνοις τοῦτο χαριζόμενος.
πολλάκι γὰρ δῆμος προφερέστερα ἔργα κομίζων ᾔνεσε Καλλιόπαν, καὶ πάλι Πορφύριον.
διπλόον οὔνομα τοῦτο, τόπερ λάχε χάλκεος ἥρως οὗτος, ὁ τεθρίπποις κῦδος ἑλὼν ἀρετῆς.
οὐ μόνον ἐν σταδίοις σε κατέστεφε πότνια Νίκη, ἀλλὰ καὶ ἐν πολέμοις δεῖξεν ἀεθλοφόρον, εὖτʼ ἄρʼ ἄναξ πολέμιζεν ἔχων Πρασίνους ὑποεργοὺς ἄγρια μαινομένῳ ἐχθρῷ ἀνακτορέῳ, καὶ πέσεν αἰνοτύραννος ἐπιφθιμένης τότε Ῥώμης, ἦμαρ δʼ Αὐσονίης ἦλθεν ἐλευθερίης.
τοὔνεκα τοῖς μὲν ἔδωκεν ἄναξ γέρας, ὡς πάρος εἶχον, σὸν δὲ τύπον τέχνη ἔξεσε, Πορφύριε.
ὑμετέρων κήρυκες ἀμεμφέες εἰσὶν ἀγώνων οἱ καὶ ἀπʼ ἀντιβίων, Πορφύριε, στέφανοι.
πάντας γὰρ σταδίοισιν ἀμοιβαδὸν αἰὲν ἐλέγχεις ἀντιτέχνους, τῆς σῆς παίγνιον ἱπποσύνης.
τοὔνεκα καὶ ξεῖνον πρεσβήιον εὕραο μοῦνος, εἰκόνα χαλκείην δήμῳ ἐν ἀμφοτέρῳ.
πλάστης χαλκὸν ἔτευξεν ὁμοίιον ἡνιοχῆι· εἴθε δὲ καὶ τέχνης ὄγκον ἀπειργάσατο, ὄγκον ὁμοῦ καὶ κάλλος· ὅπερ Φύσις ὀψὲ τεκοῦσα ὤμοσεν ὠδίνειν δεύτερον οὐ δύναμαι.
ὤμοσεν εὐόρκοις ὑπὸ χείλεσι· Πορφυρίῳ γάρ πρώτῳ καὶ μούνῳ πᾶσαν ἔδωκε χάριν.
εἰ φθόνος ἠρεμέοι, κρίνειν δʼ ἐθέλοιεν ἀέθλους, πάντες Πορφυρίου μάρτυρές εἰσι πόνων ναὶ τάχα καὶ φήσαιεν ἀριθμήσαντες ἀγῶνας· βαιὸν τοῦτο γέρας τοσσατίων καμάτων.
ὅσσα γὰρ ἡνιοχῆας ἀεὶ μεμερισμένα κοσμεῖ, εἰς ἓν ἀολλίσσας, τηλίκος ἐξεφάνη.
αἰδομένη χαλκῷ σε πόλις, τριπόθητε, γεραίρει· ἤθελε γὰρ χρυσῷ· ἀλλʼ ἴδεν ἐς Νέμεσιν.
εἰ δὲ τεὴν μέλπων οὐ παύεται ἠθάδα νίκην εὐγνώμων δῆμος, Πορφύριε, Πρασίνων, ἔμπνοά σοι ξύμπαντες ἀγάλματα· πᾶς δὲ περισσὸς καὶ χρυσὸς τούτοις εἰς ἔριν ἐρχόμενος.
οὔπω σοι μογέοντι Τύχη πόρεν ἄξια νίκης· νῖκαι γὰρ τῆς σῆς μείζονες εὐτυχίης.
ἀλλὰ μέρει πρώτῳ σταθερῷ καὶ ἀρείονι μίμνοις τὴν φθονερὴν τήκων δυσμενέων κραδίην, οἵ, σέθεν εἰσορόωντες ἀεὶ νικῶσαν ἱμάσθλην, μέμφονται σφετέρην αἰὲν ἀτασθαλίην.
ἄλλοις μὲν γεράων πρόφασις χρόνος· οἱ δʼ ἐπὶ νίκαις κρινόμενοι πολιῆς οὐ χατέουσι κόμης, ἀλλʼ ἀρετῆς, ὅθεν εὖχος ἀνάπτεται.
εἷς ἀπὸ τοίων Πορφύριος δώρων δὶς λάχεν ἀγλαΐην, οὐκ ἐτέων δεκάδας, νίκης δʼ ἑκατοντάδας αὐχῶν πολλάς, καὶ πάσας συγγενέας Χαρίτων.
Ἀγχίσην Κυθέρεια, καὶ Ἐνδυμίωνα Σελήνη φίλατο μυθεῦνται τοῖα παλαιγενέες.
νῦν δὲ νέος τις μῦθος ἀείσεται, ὡς τάχα Νίκη ὄμματα καὶ δίφρους φίλατο Πορφυρίου.
εἰς Καλλιόπαν πρεσβυτέρους κοῦρος μὲν ἐών, πρέσβυς δέ τε κούρους νικᾷς, τεθρίππων κέντορας ἀθλοφόρων.
ἓξ δʼ ἐτέων ἀνύσας δεκάδας, στήλην ἐπὶ νίκαις εἷλες, Καλλιόπα, νεύματι κοιρανίης, ὄφρα μένοι καὶ ἔπειτα τεὸν κλέος.
αἴθε τοι εἴη, ὡς κλέος ἀθάνατον, καὶ δέμας ἀθάνατον.
σῆς τόδε διφρελάτειρα τὸ χάλκεον ἄνθετο Νίκα εἴκηλον μορφᾶς, Καλλιόπα, ζαθέας, πρέσβυς ὅτι σφριγόωντας ἐν ἱπποδάμῳ πλέον ἀλκᾷ νίκησας, γεραροὺς δʼ ὢν νέος ἐν σοφίῃ.
ἔνθεν ἐλευθερόπαις Βενέτων σέο πήξατο δῆμος δοιά, τὰ μὲν τέχνας ἆθλα, τὰ δὲ σθένεος.
σὸν γῆρας νεότητα τεὴν ὑπερέδραμε νίκαις, καὶ πάντων κρατέεις πάντοτε, Καλλιόπα.
ἔνθεν ἄναξ καὶ δῆμος ἐλεύθερος αὖθις ἐγείρει τοῦτο γέρας, σοφίης μνῆμα καὶ ἠνορέης·.
οὗτος, ἐγερσιθέατρε, τεὸς τύπος, ὅν τοι ἐγείρει ἑσμὸς ἀριζήλων, Καλλιόπα, στεφάνων.
οὔτε γὰρ ἡνίοχός σε παρήπαφεν, οὔτε χαλινοῖς δύσστομος ἱππείη σοῖς ἀπίθησε γένυς.
μοῦνος δὴ νίκης γέρας ἄρνυσαι.
ἦ παρὰ πᾶσι δόξαν ἔχεις ἀεθλῶν ἆθλα λιπεῖν ἑτέροις, Καλλιόπα κλυτόμοχθε, τί σοι πλέον, ὅττι γεραίρει εἰκόνι χαλκοτύπῳ σοὺς βασιλεὺς καμάτους, δῆμος ὁ μυριόφωνος, ὅλη πτόλις; εὖτε καὶ αὐτὴ δυσμενέων παλάμη σοῖς ἐπένευσε πόνοις.
εἰς Φαυστῖνον μητέρες εὐάθλων γεράων φρένες, οὐ κράτος ἥβης, οὐ τάχος ἱπποσύνης, οὐ χρόνος εὐτυχίης.
ἱλήκοι, Φαυστῖνε, τεὸς νόος, ᾧ τάδε πάντα ἕσπεται, ᾧ Νίκη σύντροφος ἀθάνατος.
πρίν σε νέον, Φαυστῖνε, νόος πεφόβητο γερόντων· νῦν δέ σε πρεσβυγενῆ κάρτος ἔφριξε νέων.
δεύτερα δʼ εὕρετο πάντα τεὸς πόνος, ὅς σε γεραίρει πρέσβυν ἐν ἠιθέοις, ἐν δὲ γέρουσι νέον.
εἰς Κωνσταντῖνον ἐξότε Κωνσταντῖνος ἔδυ δόμον Ἄϊδος εἴσω, πλῆτο κατηφείης ἱπποσύνης στάδιον, τερπωλὴ δʼ ἀπέλειπε θεήμονας· οὐδʼ ἐν ἀγυιαῖς κείνας τὰς φιλίας ἐστὶν ἰδεῖν ἔριδας.
εἰκόνα, Κωνσταντῖνε, τεὴν ἀνέθεντο πολῖται, μυρόμενοι, ψυχῆς τέρψιν ἀποιχομένης.
σοὶ κλέος ὁππότε δῆμος ἐπεσφρήγιζε θανόντι, μνήσατο σῶν καμάτων καὶ μετὰ πότμον ἄναξ· οὕνεκεν ἱπποσύνης φιλοκέρτομος ὤλετο τέχνη, ἐν σοὶ παυσαμένη πᾶσα καὶ ἀρξαμένη.
εἰσέτι μὲν ζώοντι πόλις ποτὲ Κωνσταντίνῳ εἰκόνα χαλκείην βαιὸν ἔκρινε γέρας· ᾔδεε γὰρ πᾶς δῆμος ὅσους ἐπὶ κύδεϊ νίκης αἰὲν ἀεθλεύων ἀμφέθετο στεφάνους.
ὡς δʼ ἔθανεν, ποθέουσα, φίλον τύπον ἄνθετο τοῦδε, ὄφρα καὶ ἐσσομένοις μνῆστιν ἔχοι καμάτων.
οἱ Βένετοι Πρασίνοισιν ἐναντίοι αἰὲν ἐόντες εἰς ἕνʼ ὁμοφροσύνης ἐξεβόησαν ὅρον, ὥστε σε, Κωνσταντῖνε, λαβεῖν ἐπιτύμβιον εὖχος, πᾶσιν ἀειδόμενον, πᾶσιν ἀρεσκόμενον.
Ἀντολίης, δύσιός τε, μεσημβρίης τε, καὶ ἄρκτου σὸς δρόμος ὑψιφαὴς ἀμφιβέβηκεν ὅρους, ἄφθιτε Κωνσταντῖνε.
θανεῖν δέ σε μή τις ἐνίσπῃ· τῶν γὰρ ἀνικήτων ἅπτεται οὐδʼ Ἀίδης.
ἐγγύθι τῆς σφετέρης γενεῆς λάχεν εἰκόνα τήνδε· ἔπρεπε γὰρ τρισσοῖς εἰν ἑνὶ χῶρον ἔχειν, οἳ καὶ ἐνὶ σταδίοις ἀρετῆς κλέος εἴκελον εὗρον, νηρίθμων στεφάνων ἐσμὸν ἑλόντες ἴσον.
τὸν Φαυστινιάδην πόλις ἄνθετο Κωνσταντῖνον, γείτονα μὲν γενεῆς, κρέσσονα δʼ ἡνιόχων.
δὴν γὰρ ἀεθλεύσας οὐκ ἤμβροτεν, ἀλλʼ ἐπὶ νίκῃ παύσατο, σὺν νίκῃ καὶ πάρος ἀρξάμενος, ὃν καὶ κοῦρον ἐόντα παλαίτεροι ἡνιοχῆες, στεψάμενοι σταδίοις, εἷσαν ἀγωνοθέτην.
σοὶ τόδε, Κωνσταντῖνε, τεὴ τροφὸς ὤπασε Νίκη παιδόθεν ἑσπομένη πᾶσαν ἐφʼ ἡλικίην.
πέντε γὰρ ἐν σταδίοις δεκάδας τελέσας ἐνιαυτῶν, οὐδʼ ἴσον, οὐδʼ ὀλίγον εὕρεο λειπόμενον.
ἀλλʼ ἔτι κουρίζων τε καὶ ἄχνοος ἄνδρας ἐνίκας, ἥλικας ἡβήσας, γηραλέος δὲ νέους.
ἤθελε Κωνσταντῖνον ἀεὶ πτόλις ἡνιοχεύειν· ἤθελεν, ἀλλὰ πόθῳ οὐκ ἐπένευσε Φύσις.
ἔνθεν ἑῶν τόδʼ ἄγαλμα παραίφασιν εὗρεν ἐρώτων, ὄφρα ἑ μὴ λήθη καὶ χρόνος ἀμφιβάλοι, ἀλλὰ μένοι ποθέουσιν ἔρως, ζῆλος δʼ ἐλατῆρσι, κόσμος δὲ σταδίοις, ἐσσομένοις δὲ φάτις.
καί τις ἰδὼν μετόπισθε χερείονας ἡνιοχῆας ὀλβίσσει προτέρην, ἥ μιν ἴδεν, γενεήν.
πέντε καὶ εἴκοσι μοῦνος ἀέθλια Κωνσταντῖνος εἰς μίαν ἠριγένειαν ἑλὼν, ἤμειψε μὲν ἵππους ἀντιπάλοις· κείνους δὲ λαβών, οὓς πρόσθεν ἐνίκα, τοῖς αὐτοῖς πάλιν εἷλε μίαν τε καὶ εἴκοσι νίκας.
πολλάκι δʼ ἀμφοτέρων μερέων ἔρις ἔμπεσε δήμῳ, τίς μιν ἔχοι· κείνῳ δὲ δόσαν κρίσιν ἐκ δύο πέπλων.
ἔγρεο, Κωνσταντῖνε· τί χάλκεον ὕπνον ἰαύεις; σεῖο δίφρους ποθέει δῆμος ἐνὶ σταδίοις, σῆς τε διδασκαλίης ἐπιδευέες ἡνιοχῆες εἵαται ὀρφανικοῖς παισὶν ὁμοιότατοι.
εἰς Οὐράνιον ἀμφοτέροις εἷς μοῦνος ἀριστεύσας παρὰ δήμοις κῦδος ἀπʼ ἀμφοτέρων ἔλλαχεν Οὐράνιος, εἰσέτι διφρεύων.
τὸ δέ οἱ γέρας ἤλυθε πρῶτον ἐκ Πρασίνων, οἷς δὴ γείτονα χῶρον ἔχει.
αὐτοὶ καὶ σταδίοιο πεπαυμένον ἤγαγον αὖθις ἐς δίφρους, νίκης μνωόμενοι προτέρης.
παυσάμενον σταδίων βασιλεὺς ἐπʼ ἀγακλέι νίκῃ αὖθις ὑπὲρ δίφρων βῆσεν ἀεθλοφόρων οὐράνιον δήμοισι, φέρων φέρων χάριν οὐ ποθέει γὰρ ἡ πόλις Οὐρανίου νόσφιν ἀεθλοσύνας.
τοὔνεκα διφρεύοντα τὸ δεύτερον, ὑστατίης τε νίκης καὶ προτέρης στῆσεν ἀγασσαμένη.
οὐράνιος Νίκαιαν ἔχει πέλας ὁπλοτέρην τε Ῥώμην, τῆς μὲν ἐών, τῇ δʼ ἔνι κῦδος ἑλών.
νικᾷ δʼ ἀμφοτέρωθεν, ἐπεὶ περιδέξιος ἦεν τῇ καὶ τῇ προθέειν ἠὲ παρεξελάαν.
τοὔνεκα καὶ χρυσέῳ μιν ἀνεγράψαντο μετάλλῳ, κυδίστῳ κτεάνων κύδιμον ἡνίοχον.
εἰς Ἀναστάσιον τὸν θρασὺν ἡνιοχῆα λελασμένον ἅρματος ἄθλων ἐνθάδʼ Ἀναστάσιον κείμενον οὖδας ἔχει, ὃς τόσσους ἀνεδήσατο πρὶν στεφάνους, ὅσα ἄλλοι ἔδρακον ἡνιόχων ἤματα ἱππασίης.
εἰς Πορφύριον, μέρους Βενέτων ἐν γῇ κρατήσας παντὸς ἁρματηλάτου καλῶς ἐπήρθη καὶ πρὸς αἰθέρα τρέχειν Πορφύριος, τὸ θαῦμα δήμου Βενέτων.
νικῶν γὰρ οὗτος πάντα γῆς διφρηλάτην, ἄνεισιν, ὡς ἂν καὶ σὺν ἡλίῳ δράμῃ.
ἴουλον ἀνθῶν πρῶτον οὗτος ἡνίας Πορφύριος Κάλχαντος εἷλκε Βενέτου.
ἐκπλήττομαι δὲ πῶς γράφει χεὶρ ἐμπνόους τούτου τις ἵππους.
καὶ γὰρ ἂν πλήξῃ πάλιν, οἶμαι, δραμεῖται νῖκος εὑρεῖν καὶ πάλιν.
εἰς Φαυστῖνον, μέρους Πρασίνων σκόπει τὸ δρᾶμα μηχανουργοῦ τοῦ δόμου· εἰ μὴ γὰρ ἐστέγαστο καρτερᾷ σκέπᾐ, πρὸς οὐρανοὺς ἂν ὦρτο Φαυστῖνος τρέχων ὡς ζῶν σὺν ἵπποις, τὸ κλέος πρὶν Πρασίνων.
ἆρον στέγος γάρ, καὶ φθάνει πρὸς αἰθέρα.
Φαυστῖνος οὗτος, ὁ πρὶν ἁρματηλάτης, ὃν δῆμος εὑρὼν τοῦ μέρους τῶν Πρασίνων τὴν ἧτταν ἠγνόησε παντελῶς δρόμῳ.
γέρων μὲν ἦν γάρ, ὡς βλέπεις· τὸ δὲ σθένος ἦν τις νεάζων, οὐδʼ ὅλως ἡττημένος.
εἰς Κωνσταντῖνον ἡνίοχον Λευκῶν λευκοῦ μεθέλκων ἡνίας Κωνσταντίνος, ἂν μὴ καθεῖρκτο στερρότητι τοῦ δόμου, τοὺς τρεῖς ἐνίκα, πρῶτος αἰθέρα φθάνων.
πνοῆς ἄνευθεν εἶδες αἰθεροδρόμον· τέχνη με πείθει τοῦτον ἔμπνοον βλέπειν.
Κωνσταντίνος γʼ ἦν, ἀλλὰ τοῖς πάλαι χρόνοις λευκῆς χρόας τέθριππον ἕλκων εὐστρόφως.
ἀφʼ οὗ δὲ τοῦτον ἥρπασεν Χάρων, ἔδυ τὸ φῶς ἁμίλλης ἱππικῶν δρομημάτων, καὶ πᾶσα τέρψις τοῦ θεάτρου, καὶ τέχνη.
—εἰς Ἰουλιανὸν ἡνίοχον Ῥουσίων χεὶρ οἶδε γεννᾶν τοὺς πάλαι τεθνηκότας.
Ἰουλιανὸς καὶ γὰρ ὡς πάλαι σθένει, ἕλκων, μεθέλκων Ῥουσίου τὰς ἡνίας· καὶ νῦν γραφεὶς ἕστηκεν ὑψοῦ σὺν δίφρῳ· τὸ νεῦμα χεὶρ μένει δέ· τὴν νύσσαν δότε.
Ἰουλιανὸς οὗτος ἅρμα Ῥουσίου ἔχων, ἐνίκα τοὺς ἐναντίους δρόμῳ.
ἀλλʼ εἰ γραφεὺς παρεῖχε καὶ πνοῆς χάριν, ἕτοιμός ἐστι καὶ πάλιν διφρηλάτης καὶ πρόσθεν ἐλθεῖν, καὶ λαβεῖν καὶ τὸ στέφος.
Στέφος πλέκων ποθʼ, εὗρον ἐν τοῖς ῥόδοις Ἔρωτα· καὶ τῶν πτερῶν κατασχὼν, ἐβάπτις ʼ εἰς τὸν οἶνον.
λαβὼν δʼ ἔπιον αὐτόν καὶ νῦν ἔσω μελῶν μου πτεροῖσι γαργαλίζει.