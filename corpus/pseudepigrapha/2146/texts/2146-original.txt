ΑΓΓΕΛ. ὡς γὰρ σὺν ὄχλῳ τῷδ᾽ ἀφώρμησεν δόμων ΑΙΓΥΠΤ. βασιλεὺς Φαραὼ μυρίων ὅπλων μέτα ἵππου τε πάσης καὶ ἁρμάτων τετραόρων καὶ προστάταισι καὶ παραστάταις ὁμοῦ, ἦν φρικτὸς ἀνδρῶν ἐκτεταγμένων ὄχλος. πεζοὶ μὲν ἐν μέσοισι καὶ φαλαγγικοί διεκδρομὰς ἔχοντες ἅρμασιν τόπους· ἱππεῖς δ᾽ ἔταξε τοὺς μὲν ἐξ εὐωνύμων, ἐκ δεξιῶν δὲ πάντας Αἰγυπτίου στρατοῦ. τὸν πάντα δ᾽ αὐτῶν ἀριθμὸν ἠρόμην ἐγώ στρατοῦ· μυριάδες ἦσαν ἑκατὸν εὐάνδρου λεώς. ἐπεὶ δ᾽ Ἑβραίων οὑμὸς ἤντησε στρατός, οἱ μὲν παρ᾽ ἀκτὴν πλησίον βεβλημένοι Ἐρυθρᾶς Θαλάσσης ἦσαν ἠθροϊσμένοι· οἱ μὲν τέκνοισι νηπίοις δίδουν βοράν ὁμοῦ τε καὶ δάμαρσιν, ἔμπονοι κόπῳ· κτήνη τε πολλὰ καὶ δόμων ἀποσκευή· αὐτοὶ δ᾽ ἄνοπλοι πάντες εἰς μάχην χέρας ἰδόντες ἡμᾶς ἠλάλαξαν ἔνδακρυν φωνὴν πρὸς αἰθέρα τ᾽ ἐστάθησαν ἀθρόοι, θεὸν πατρῷον. ἦν πολὺς δ᾽ ἀνδρῶν ὄχλος. ἡμᾶς δὲ χάρμα πάντας εἶχεν ἐν μέρει. ἔπειθ᾽ ὑπ᾽ αὐτοὺς θήκαμεν παρεμβολήν Βεελζεφών τις κλήͺζεται πόλις βροτοῖσ. ἐπεὶ δὲ Τιτὰν ἥλιος δυσμαῖς προσῆν, ἐπέσχομεν, θέλοντες ὄρθριον μάχην, πεποιθότες λαοῖσι καὶ φρικτοῖς ὅπλοις. ἔπειτα θείων ἄρχεται τεραστίων θαυμάστ᾽ ἰδέσθαι. καί τις ἐξαίφνης μέγας στῦλος νεφώδης ἐστάθη πρὸ γῆς, μέγας, παρεμβολῆς ἡμῶν τε καὶ Ἑβραίων μέσος. κἄπειθ᾽ ὁ κείνων ἡγεμὼν Μωσῆς, λαβών ῥάβδον θεοῦ, τῇ δὴ πρὶν Αἰγύπτῳ κακά σημεῖα καὶ τεράατ᾽ ἐξεμήσατο, ἔτυψ᾽ Ἐρυθρᾶς νῶτα καὶ ἔσχισεν μέσον βάθος Θαλάσσης· οἱ δὲ σύμπαντες σθένει ὤρουσαν ὠκεῖς ἁλμυρᾶς δι᾽ ἀτραποῦ. ἡμεῖς δ᾽ ἐπ᾽ αὐτῆς ᾠχόμεσθα συντόμως κατ᾽ ἴχνος αὐτῶν· νυκτὸς εἰσεκύρσαμεν βοηδρομοῦντες· ἁρμάτων δ᾽ ἄφνω τροχοί οὐκ ἐστρέφοντο, δέσμιοι δ᾽ ὣς ἥρμοσαν. ἀπ᾽ οὐρανοῦ δὲ φέγγος ὡς πυρὸς μέγα ὤφθη τι ἡμῖν· ὡς μὲν εἰκάζειν, παρῆν αὐτοῖς ἀρωγὸς ὁ θεός. ὡς δ᾽ ἤδη πέραν ἦσαν θαλάσσης, κῦμα δ᾽ ἐρροίβδει μέγα σύνεγγυς ἡμῶν. καί τις ἠλάλαξ᾽ ἰδών· φεύγωμεν οἴκοι πρόσθεν Ὑψίστου χέρας· οἷς μὲν γάρ ἐστ᾽ ἀρωγός, ἡμῖν δ᾽ ἀθλίοις ὄλεθρον ἕρδει. καὶ συνεκλύσθη πόρος Ἐρυθρᾶς Θαλάσσης καὶ στρατὸν διώλεσε.