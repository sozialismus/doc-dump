ἐπεὶ δὲ καιρὸς νηπίων παρῆλθέ μοι, ἦγέν με μήτηρ βασιλίδος πρὸς δώματα, ἅπαντα μυθεύσασα καὶ λέξασά μοι γένος πατρῷον καὶ θεοῦ δωρήματα. ἕως μὲν οὖν τὸν παιδὸς εἴχομεν χρόνον, τροφαῖσι βασιλικαῖσι καὶ παιδεύμασιν ἅπανθ᾽ ὑπισχνεῖθ᾽, ὡς ἀπὸ σπλάγχνων ἑῶν· ἐπεὶ δὲ πλήρης κόλπος ἡμερῶν παρῆν, ἐξῆλθον οἴκων βασιλικῶν πρὸς ἔργα γάρ θυμός μ᾽ ἄνωγε καὶ τέχνασμα βασιλέωσ. ὁρῶ δὲ πρῶτον ἄνδρας ἐν χειρῶν νόμῳ, τὸν μὲν τὸ γένος Ἑβραῖον, ὃν δ᾽ Αἰγύπτιον. ἰδὼν δ᾽ ἐρήμους καὶ παρόντα μηδένα ἐρρυσάμην ἀδελφόν, ὃν δ᾽ ἔκτειν᾽ ἐγώ, ἔκρυψα δ᾽ ἄμμῳ τοῦτον, ὥστε μὴ εἰσιδεῖν ἕτερόν τιν᾽ ἡμᾶς κἀπογυμνῶσαι φόνον. τῇ ᾽παύριον δὲ πάλιν ἰδὼν ἄνδρας δύο, μάλιστα δ᾽ αὐτοὺς συγγενεῖς, πατουμένους λέγω· τί τύπτεις ἀσθενέστερον σέθεν; ὁ δ᾽ εἶπεν· ἡμῖν τίς σ᾽ ἀπέστειλεν κριτήν ἢ ᾽πιστάτην ἐνταῦθα; μὴ κτενεῖς σύ με, ὥσπερ τὸν ἐχθὲς ἄνδρα; καὶ δείσας ἐγώ ἔλεξα· πῶς ἐγένετο συμφανὲς τόδε; καὶ πάντα βασιλεῖ ταῦτ᾽ ἀπήγγειλεν ταχύ· ζητεῖ δὲ Φαραὼ τὴν ἐμὴν ψυχὴν λαβεῖν· ἐγὼ δ᾽ ἀκούσας ἐκποδὼν μεθίσταμαι καὶ νῦν πλανῶμαι γῆν ἐπ᾽ ἀλλοτέρμονα.